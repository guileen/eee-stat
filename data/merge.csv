序,,卦,下,上,辞,象,彖,初,象,二,象,三,象,四,象,五,象,上,象,,,
1,䷀,乾,乾,乾,乾，元亨利貞。[正義曰：乾者，此卦之名。謂之卦者，《易緯》云：「卦者掛也，言縣掛物象，以示於人，故謂之卦。」但二畫之體，雖象陰陽之氣，未成萬物之象，未得成卦，必三畫以象三才，寫天、地、雷、風、水、火、山、澤之象，乃謂之卦也。故《繫辭》云「八卦成列，象在其中矣」是也。但初有三畫，雖有萬物之象，於萬物變通之理，猶有未盡，故更重之而有六畫，備萬物之形象，窮天下之能事，故六畫成卦也。此乾卦本以象天，天乃積諸陽氣而成天，故此卦六爻皆陽畫成卦也。此既象天，何不謂之天，而謂之乾者？天者定體之名，乾者體用之稱。故《說卦》云「乾，健也」。言天之體，以健為用。聖人作《易》本以教人，欲以法天之用，不法天之體，故名乾，不名天也。天以健為用者，運行不息，應化无窮，此天之自然之理，故聖人當法此自然之象而施人事，亦當應物成務，云為不已，終日乾乾，无時懈倦，所以應天象以教人事。於物象言之，則純陽也，天也。於人事言之，則君也，父也。以其居尊，故在諸卦之首，為《易》理之初。但聖人名卦，體例不同，或則以物象而為卦名者，若否、泰、剝、頤、鼎之屬是也；或以象之所用而為卦名者，即乾、坤之屬是也。如此之類多矣。雖取物象，乃以人事而為卦名者，即家人、歸妹、謙、履之屬是也。所以如此不同者，但物有萬象，人有萬事，若執一事，不可包萬物之象；若限局一象，不可總萬有之事，故名有隱顯，辭有踳駁，不可一例求之，不可一類取之。故《繫辭》云：「上下无常，剛柔相易，不可為典要。」韓康伯注云「不可立定準」是也。元亨利貞者，是乾之四德也。《子夏傳》云：「元，始也。亨，通也。利，和也。貞，正也。」言此卦之德，有純陽之性，自然能以陽氣始生萬物而得元始亨通，能使物性和諧，各有其利，又能使物堅固貞正得終。此卦自然令物有此四種使得其所，故謂之四德。言聖人亦當法此卦而行善道，以長萬物，物得生存而為元也。又當以嘉美之事，會合萬物，令使開通而為亨也。又當以義協和萬物，使物各得其理而為利也。又當以貞固幹事，使物各得其正而為貞也。是以聖人法乾而行此四德，故曰「元亨利貞」。其委曲條例，備在《文言》。],天行健，君子以自強不息。潛龍勿用，陽在下也。見龍在田，德施普也。終日乾乾，反復道也。或躍在淵，進无咎也，飛龍在天，大人造也。亢龍有悔，盈不可久也。用九，天德不可為首也。,大哉乾元，萬物資始，乃統天。雲行雨施，品物流形，大明終始，六位時成，時乘六龍以御天。乾道變化，各正性命，保合大和，乃利貞。首出庶物，萬國咸寧。,初九，潛龍勿用。,N/A,九二，見龍在田，利見大人。,N/A,九三，君子終日乾乾，夕惕若，厲，无咎。,N/A,九四，或躍在淵，无咎。,N/A,九五，飛龍在天，利見大人。,N/A,上九，亢龍有悔。,N/A,
2,䷁,坤,坤,坤,坤，元亨，利牝馬之貞。【坤貞之所利，利於牝馬也。馬在下而行者也，而又牝焉，順之至也。至順而後乃亨，故唯利於牝馬之貞。】君子有攸往，先迷，後得主利。西南得朋，東北喪朋，安貞吉。西南致養之地，與坤同道者也，故曰得朋。東北反西南者也，故曰喪朋。陰之為物，必離其黨，之於反類，而後獲安貞吉。[正義曰：此一節是文王於坤卦之下陳坤德之辭。但乾、坤合體之物，故乾後次坤，言地之為體，亦能始生萬物，各得亨通，故云元亨，與乾同也。「利牝馬之貞」者，此與乾異。乾之所利，利於萬事為貞，此唯云「利牝馬之貞」，坤是陰道，當以柔順為貞，假借柔順之象，以明柔順之德也。牝對牡為柔，馬對龍為順，假借此柔順以明柔道，故云「利牝馬之貞」。牝馬，外物自然之象，此亦聖人因坤元亨，利牝馬之貞自然之德以垂教也。不云牛而云馬者，牛雖柔順，不能行地无疆，无以見坤廣生之德，馬雖比龍為劣，所行亦能廣遠，象地之廣育。][「君子有攸往」者，以其柔順利貞，故君子利有所往。「先迷後得主利」者，以其至陰，當待唱而後和。凡有所為，若在物之先即迷惑，若在物之後即得主利，以陰不可先唱，猶臣不可先君，卑不可先尊故也。「西南得朋」者，此假像以明人事。西南坤位，是陰也，今以陰詣陰乃得朋，俱是陰類，不獲吉也。猶人既懷陰柔之行，又向陰柔之所，是純陰柔弱，故非吉也。「東北喪朋，安貞吉」者，西南既為陰，東北反西南，即為陽也。以柔順之道，往詣於陽，是喪失陰朋，故得安靜貞正之吉，以陰而兼有陽故也。若以人事言之，象人臣離其黨而入君之朝，女子離其家而入夫之室。莊氏云：「先迷後得主利者，唯據臣事君也。得朋、喪朋，唯據婦適夫也」。其理褊狹，非易弘通之道。][注坤貞至牝馬之貞。　正義曰：至順而後乃亨，故唯利於牝馬之貞者柔，牝馬是至順，牝馬在元亨之下，在貞之上，應云至順而後乃貞。今云「至順而後乃亨」，倒取上文者。輔嗣之意，下句既云「牝馬之貞」，避此「貞」文，故云「乃亨」。但亨、貞相將之物，故云至順之「貞」，亦是至順之「亨」。此坤德以牝馬至順乃得貞也。下文又云「東北喪朋」，去陰就陽，乃得貞吉。上下義反者，但易含萬象，一屈一伸。此句與乾相對，不可純剛敵乾，故利牝馬。下句論凡所交接，不可純陰，當須剛柔交錯，故喪朋吉也。][注「西南」至「貞吉」。　正義曰：坤位居西南。《說卦》云：「坤也者，地也，萬物皆致養焉。」坤既養物，若向西南，與坤同道也。「陰之為物，必離其黨，之於反類，而後獲安貞吉」者，若二女同居，其志不同，必之於陽，是之于反類，乃得吉也。凡言朋者，非唯人為其黨，性行相同，亦為其黨。假令人是陰柔而之剛正，亦是離其黨。],地勢坤，君子以厚德載物。,至哉坤元，萬物資生，乃順承天。坤厚載物，德合无疆，含弘光大，品物咸亨。牝馬地類，行地无疆。柔順利貞，君子攸行，先迷失道，後順得常。西南得朋，乃與類行，東北喪朋，乃終有慶，安貞之吉，應地无疆。,初六，履霜，堅冰至。,履霜堅冰，陰始凝也。馴致其道，至堅冰也。,六二，直方大，不習无不利。,六二之動，直以方也。不習无不利，地道光也。,六三，含章可貞，或從王事，无成有終。,含章可貞，以時發也；或從王事，知光大也。,六四，括囊，无咎无譽。,括囊无咎，慎不害也。,六五，黃裳，元吉。,黃裳元吉，文在中也。,上六，龍戰于野，其血玄黃。,龍戰于野，其道窮也。,
3,䷂,屯,震,坎,屯，元亨利貞。【剛柔始交，是以屯也。不交則否，故屯乃大亨也。大亨則无險，故利貞。】勿用有攸往。【往益屯也。】利建侯。【得主則定。】[正義曰：屯，難也。剛柔始交而難生，初相逢遇，故云：屯，難也。以陰陽始交而為難，因難物始大通，故元亨也。萬物大亨，乃得利益而貞正，故利貞也。但屯之四德，劣於乾之四德，故屯乃元亨，亨乃利貞。乾之四德，无所不包。此即勿用有攸往，又別言利建侯，不如乾之无所不利。此已上說屯之自然之四德，聖人當法之。][「勿用有攸往，利建侯」者，以其屯難之世，世道初創，其物未寧，故宜利建侯以寧之。此二句釋人事也。],雲雷，屯。君子以經綸。,屯，剛柔始交而難生，動乎險中，大亨，貞。雷雨之動，滿盈。天造草昧，宜建侯而不寧。,初九，磐桓，利居貞，利建侯。,雖磐桓，志行正也。以貴下賤，大得民也。,六二，屯如邅如，乘馬班如，匪寇婚媾，女子貞不字，十年乃字。,六二之難，乘剛也。十年乃字，反常也。,六三，即鹿无虞，惟入于林中。君子幾不如舍。往吝。,即鹿无虞，以從禽也，君子舍之，往吝窮也。,六四，乘馬班如，求婚媾，往，吉无不利。,求而往，明也。,九五，屯其膏，小貞吉，大貞凶。,屯其膏，施未光也。,上六，乘馬班如，泣血漣如。,泣血漣如，何可長也。,
4,䷃,蒙,坎,艮,蒙，亨。匪我求童蒙，童蒙求我。初筮告，再三瀆，瀆則不告。【筮者決疑之物也。童蒙之來求我，欲決所惑也。決之不一，不知所從，則復惑也。故初筮則告，再、三則瀆，瀆蒙也。能為初筮，其唯二乎？以剛處中，能斷夫疑者也。】利貞。【 蒙之所利，乃利正也。夫明莫若聖，昧莫若蒙。蒙以養正，乃聖功也。然則養正以明，失其道矣。】[正義曰：蒙者，微昧闇弱之名。物皆蒙昧，唯願亨通，故云「蒙，亨」。「匪我求童蒙，童蒙求我」者，物既闇弱而意願亨通，即明者不求於闇，即匪我師德之高明往求童蒙之闇，但闇者求明，明者不諮於闇，故云「童蒙求我」也。「初筮告」者，初者，發始之辭；筮者，決疑之物。童蒙既來求我，我當以初始一理剖決告之。「再三瀆，瀆則不告」者，師若遲疑不定，或再或三，是褻瀆，瀆則不告。童蒙來問，本為決疑，師若以廣深二義再三之言告之，則童蒙聞之，轉亦瀆亂，故不如不告也。自此已上，解「蒙亨」之義。順此上事，乃得亨也。故亨文在此事之上也。不云元者，謂時當蒙弱，未有元也。][「利貞」者，貞，正也。言蒙之為義，利以養正，故《彖》云「蒙以養正」，乃「聖功也」。若養正以明，即失其道也。][注「筮」者至「夫疑」者也。　正義曰：「初筮則告」者，童蒙既來求我，我當以初心所念所筮之義，一理而剖告之。「再三則瀆，瀆蒙也」者，若以棄此初本之意而猶豫遲疑，岐頭別說，則童蒙之人，聞之褻瀆而煩亂也。故「再三則瀆，瀆蒙也」。「能為初筮，其唯二乎」者，以《彖》云「初筮告，以剛中」者，剛而得中故知是二也。][注蒙之至失其道矣。　正義曰：「然則養正以明，失其道」者，言人雖懷聖德，若隱默不言，人則莫測其淺深，不知其大小，所以聖德彌遠而難測矣。若彰顯其德，苟自發明，即人知其所為，識其淺深。故《明夷》注云「明夷蒞眾，顯明於外，巧所避」是也。此卦，《繫辭》皆以人事明之。],山下出泉，蒙。君子以果行育德。,蒙，山下有險，險而止，蒙。蒙，亨，以亨行，時中也。匪我求童蒙，童蒙求我，志應也。初筮告，以剛中也。再三瀆，瀆則不告，瀆蒙也。蒙以養正，聖功也。,初六，發蒙。利用刑人，用說桎梏，以往吝。,利用刑人，以正法也。,九二，包蒙，吉。納婦吉，子克家。,子克家，剛柔接也。,六三，勿用取女，見金夫，不有躬，无攸利。,勿用取女，行不順也。,六四，困蒙，吝。,困蒙之吝，獨遠實也。,六五，童蒙，吉。,童蒙之吉，順以巽也。,上九，擊蒙，不利為寇，利禦寇。,利用禦寇，上下順也。,
5,䷄,需,乾,坎,需，有孚，光亨，貞吉，利涉大川。[正義曰：「此需卦繇辭也。需者，待也。物初蒙稚，待養而成，无信即不立，所待唯信也，故云「需有孚」，言需之為體，唯有信也。「光亨貞吉」者，若能有信，即需道光明，物得亨通，于正則吉，故云「光亨貞吉」也。「利涉大川」者，以剛健而進，即不患於險，乾德乃亨，故云利涉大川。],雲上於天，需，君子以飲食宴樂。,需，須也，險在前也。剛健而不陷，其義不困窮矣。需，有孚，光亨，貞吉，位乎天位，以正中也。利涉大川，往有功也。,初九，需于郊，利用恒，无咎。,需于郊，不犯難行也。利用恆，无咎，未失常也。,九二，需于沙，小有言，終吉。,需于沙，衍在中也，雖小有言，以吉終也*。*「以吉終也」或作「終吉也」。,九三，需于泥，致寇至。,需于泥，災在外也。自我致寇，敬慎不敗也。,六四，需于血，出自穴。,需于血，順以聽也。,九五，需于酒食，貞吉。,酒食，貞吉，以中正也。,上六，入于穴，有不速之客三人來，敬之，終吉。,不速之客來，敬之終吉，雖不當位，未大失也。,
6,䷅,訟,坎,乾,訟，有孚，窒惕，中吉。【窒謂窒塞也。皆惕，然後可以獲中吉。】終凶。利見大人，不利涉大川。[正義曰：「訟，有孚，窒惕，中吉」者，窒，塞也。惕，懼也。凡訟者，物有不和，情相乖爭而致其訟。凡訟之體，不可妄興，必有信實，被物止塞，而能惕懼，中道而止，乃得吉也。][「終凶」者，訟不可長，若終竟訟事，雖復窒惕，亦有凶也。「利見大人」者，物既有訟，須大人決之，故「利見大人」也。「不利涉大川」者，以訟不可長，若以訟而往涉危難，必有禍患，故「不利涉大川」。],天與水違行，訟。君子以作事謀始。,訟，上剛下險，險而健。訟，訟有孚，窒惕，中吉，剛來而得中也。終凶，訟不可成也。利見大人，尚中正也。不利涉大川，入于淵也。,初六，不永所事，小有言，終吉。,不永所事，訟不可長也，雖小有言，其辯明也。,九二，不克訟，歸而逋其邑，人三百戶，无眚。,不克訟，歸逋，竄也。自下訟上，患至掇也。,六三，食舊德，貞厲，終吉，或從王事，无成。,食舊德，從上吉也。,九四，不克訟，復即命渝，安貞吉。,復即命渝，安貞，不失也。,九五，訟，元吉。,訟元吉，以中正也。,上九，或錫之鞶帶，終朝三褫之。,以訟受服，亦不足敬也。,
7,䷆,師,坎,坤,師，貞，丈人吉，无咎。【丈人，嚴莊之稱也。為師之正，丈人乃吉也。興役動眾，无功，罪也，故吉乃无咎也。】疏　「師，貞，丈人吉，无咎」者，正義曰：「師」，眾也。貞，正也。丈人謂嚴莊尊重之人，言為師之正，唯得嚴莊丈人監臨主領，乃得吉无咎。若不得丈人監臨之，眾不畏懼，不能齊眾，必有咎害。注「丈人」至「乃无咎也」。　正義曰：「興役動眾，无功，罪」者，監臨師眾，當以威嚴，則有功勞，乃得无咎；若其不以威嚴，師必无功而有其罪*，故云「興役動眾无功，罪也」。*「有其罪」或作「獲其罪」。 ,地中有水，師，君子以容民畜眾。,師，眾也，貞，正也，能以眾正，可以王矣。剛中而應，行險而順，以此毒天下，而民從之，吉又何咎矣。,初六，師出以律，否臧，凶。,師出以律，失律，凶也。,九二，在師中吉，无咎，王三錫命。,在師中吉，承天寵也；王三錫命，懷萬邦也。,六三，師或輿尸，凶。,師或輿尸，大无功也。,六四，師左次，无咎。,左次无咎，未失常也。,六五，田有禽，利執言，无咎。長子帥師，弟子輿尸，貞凶。,長子帥師，以中行也；弟子輿尸，使不當也。,上六，大君有命，開國承家，小人勿用。,大君有命，以正功也；小人勿用，必亂邦也。,
8,䷇,比,坤,坎,比，吉，原筮，元永貞，无咎。不寧方來，後夫凶。[正義曰：「比吉」者，謂能相親比而得其吉。「原筮，元永貞，无咎」者，欲相親比，必能原窮其情，筮決其意，唯有元大永長貞正，乃得无咎。「元永貞」者，謂兩相親比，皆須永貞。「不寧方來」者，此是寧樂之時，若能與人親比，則不寧之方，皆悉歸來。「後夫凶」者，夫，語辭也。親比貴速，若及早而來，人皆親己，故在先者吉，若在後而至者，人或疏己，親比不成，故後夫凶。或以夫為丈夫，謂後來之人也。 ],地上有水，比。先王以建萬國，親諸侯。,比，吉也。比，輔也，下順從也。原筮元永貞，无咎，以剛中也。不寧方來，上下應也。後夫凶，其道窮也。,初六，有孚，比之无咎。有孚盈缶，終來，有它吉。,比之初六，有它吉也。,六二，比之自內，貞吉。,比之自內，不自失也。,六三，比之匪人。,比之匪人，不亦傷乎。,六四，外比之，貞吉。,外比於賢，以從上也。,九五，顯比，王用三驅，失前禽，邑人不誡，吉。,顯比之吉，位正中也；舍逆取順，失前禽也；邑人不誡，上使中也。,上六，比之无首，凶。,比之无首，无所終也。,
9,䷈,小畜,乾,巽,小畜，亨。【不能畜大止健，剛志故行，是以亨。】密雲不雨，自我西郊。[正義曰：「小畜亨」者，但小有所畜，唯畜九三而已。初九、九二，猶剛健得行，是以剛志，上得亨通，故云「小畜亨」也。若大畜、乾在於下，艮在於上，艮是陽卦，又能止物，能止此乾之剛健，所畜者大，故稱大畜。此卦則巽在於上，乾在於下，巽是陰，柔性，又和順，不能止畜在下之乾，唯能畜止九三，所畜狹小，故名小畜。][「密雲不雨」者，若陽之上升，陰能畜止，兩氣相薄則為雨也。今唯能畜止九三，其氣被畜，但為密雲，初九、九二，猶自上通，所以不能為雨也。「自我西郊」者，所聚密雲，由在我之西郊，去我既遠，潤澤不能行也，但聚在西郊而已。],風行天上，小畜，君子以懿文德。,小畜，柔得位而上下應之，曰小畜。健而巽，剛中而志行，乃亨。密雲不雨，尚往也；自我西郊，施未行也。,初九，復自道，何其咎，吉。,復自道，其義吉也。,九二，牽復，吉。,牽復在中，亦不自失也。,九三，輿說輻，夫妻反目。,夫妻反目，不能正室也。,六四，有孚，血去惕出，无咎。,有孚惕出，上合志也。,九五，有孚攣如，富以其鄰。,有孚攣如，不獨富也。,上九，既雨既處，尚德載，婦貞厲。月幾望，君子征凶。,既雨既處，德積載也；君子征凶，有所疑也。,
10,䷉,履,兌,乾,履虎尾，不咥人，亨。[正義曰：「履虎尾，不咥人，亨」者，《履卦》之義，以六三為主。六三以陰柔履踐九二之剛，履危者也，猶如履虎尾，為危之甚。「不咥人亨」者，以六三在兌體，兌為和說，而應乾剛，雖履其危，而不見害，故得亨通，猶若履虎尾不見咥齧于人。此假物之象以喻人事。],上天下澤，履，君子以辯上下，定民志。,履，柔履剛也。說而應乎乾，是以履虎尾，不咥人，亨。剛中正，履帝位而不疚，光明也。,初九，素履，往，无咎。,素履之往，獨行願也。,九二，履道坦坦，幽人貞吉。,幽人貞吉，中不自亂也。,六三，眇能視，跛能履，履虎尾，咥人，凶。武人為于大君。,眇能視，不足以有明也；跛能履，不足以與行也；咥人之凶，位不當也；武人為于大君，志剛也。,九四，履虎尾，愬愬，終吉。,愬愬，終吉，志行也。,九五，夬履，貞厲。,夬履，貞厲，位正當也。,上九，視履，考祥其旋，元吉。,元吉在上，大有慶也。,
11,䷊,泰,乾,坤,泰，小往大來，吉亨。[正義曰：「小往大來，吉亨」者，陰去故小往，陽長故大來，以此吉而亨通。此卦亨通之極，而四德不具者，物既大通，多失其節，故不得以為元始而利貞也。所以《象》云財成、輔相，故四德不具。],天地交，泰。后以財成天地之道，輔相天地之宜，以左右民。,泰，小往大來，吉亨，則是天地交而萬物通也，上下交而其志同也。內陽而外陰，內健而外順，內君子而外小人。君子道長，小人道消也。,初九，拔茅茹，以其彙，征吉。,拔茅征吉，志在外也。,九二，包荒，用馮河，不遐遺，朋亡，得尚于中行。,包荒，得尚于中行，以光大也。,九三，无平不陂，无往不復。艱貞，无咎。勿恤其孚，于食有福。,无往不復，天地際也。,六四，翩翩，不富以其鄰，不戒以孚。,翩翩不富，皆失實也；不戒以孚，中心願也。,六五，帝乙歸妹，以祉元吉。,以祉元吉，中以行願也。,上六，城復于隍，勿用師。自邑告命，貞吝。,城復于隍，其命亂也。,
12,䷋,否,坤,乾,否之匪人，不利君子貞。大往小來。[正義曰：「否之匪人」者，言否閉之世，非是人道交通之時，故云匪人。「不利君子貞」者，由小人道長，君子道消，故不利君子為正也。陽氣往而陰氣來，故云大往小來。陽主生息，故稱大；陰主消耗，故稱小。],天地不交，否。君子以儉德辟難，不可榮以祿。,否之匪人，不利君子貞，大往小來，則是天地不交而萬物不通也，上下不交而天下无邦也。內陰而外陽，內柔而外剛，內小人而外君子，小人道長，君子道消也。,初六，拔茅茹，以其彙，貞吉，亨。,拔茅貞吉，志在君也。,六二，包承，小人吉，大人否亨。,大人否亨，不亂群也。,六三，包羞。,包羞，位不當也。,九四，有命无咎，疇離祉。,有命无咎，志行也。,九五，休否，大人吉，其亡其亡，繫于苞桑。,大人之吉，位正當也。,上九，傾否，先否後喜。,否終則傾，何可長也。,
13,䷌,同人,離,乾,同人于野，亨，利涉大川，利君子貞。[正義曰：同人，謂和同於人。「于野，亨」者，野是廣遠之處，借其野名，喻其廣遠，言和同於人，必須寬廣，无所不同。用心无私，處非近狹，遠至于野，乃得亨通，故云「同人于野亨」。與人同心，足以涉難，故曰「利涉大川」也。與人和同，義涉邪僻，故「利君子貞」也。此「利涉大川」，假物象以明人事。],天與火，同人。君子以類族辨物。,同人，柔得位得中而應乎乾，曰同人。同人曰，同人于野，亨，利涉大川，乾行也。文明以健，中正而應，君子正也，唯君子為能通天下之志。,初九，同人于門，无咎。,出門同人，又誰咎也。,六二，同人于宗，吝。,同人于宗，吝道也。,九三，伏戎于莽，升其高陵，三歲不興。,伏戎于莽，敵剛也；三歲不興，安行也。,九四，乘其墉，弗克攻，吉。,乘其墉，義弗克也。其吉，則困而反則也。,九五，同人，先號咷而後笑，大師克，相遇。,同人之先，以中直也；大師相遇，言相克也。,上九，同人于郊，无悔。,同人于郊，志未得也。,
14,䷍,大有,乾,離,大有，元亨。【不大通，何由得大有乎？大有則必元亨矣。】[正義曰：「大有元亨」者，柔處尊位，陽並應，大能所有，故稱大有。既能大有，則其物大得亨通，故云「大有元亨」。],火在天上，大有。君子以遏惡揚善，順天休命。,大有，柔得尊位大中，而上下應之，曰大有。其德剛健而文明，應乎天而時行，是以元亨。,初九，无交害，匪咎，艱則无咎。,大有初九，无交害也。,九二，大車以載，有攸往，无咎。,大車以載，積中不敗也。,九三，公用亨于天子，小人弗克。,公用亨于天子，小人害也。,九四，匪其彭，无咎。,匪其彭，无咎，明辨皙也。,六五，厥孚交如，威如，吉。,厥孚交如，信以發志也；威如之吉，易而无備也。,上九，自天祐之，吉，无不利。,大有上吉，自天祐也。,
15,䷎,謙,艮,坤,謙，亨。君子有終。[正義曰：謙者，屈躬下物，先人後己，以此待物，則所在皆通，故曰亨也。小人行謙則不能長久，唯君子有終也。然案：謙卦之象，謙為諸行之善，是善之最極，而不言元與利貞及吉者，元是物首也，利貞是幹正也。於人既為謙退，何可為之首也？以謙下人，何以幹正於物？故不云元與利貞也。謙必獲吉，其吉可知，故不言之。凡《易經》之體，有吉理可知而不言吉者，即此《謙卦》之繇及《乾》之九五「利見大人」，是吉理分明，故不云吉也。諸卦言吉者，其義有嫌者，爻兼善惡也。若行事有善，則吉乃隨之。若行事有惡，則不得其吉。諸稱吉者，嫌其不言，故稱吉也。若坤之六五，及泰之六五，並以陰居尊位，若不行此事，則无吉，若行此事，則得其吉，故並稱元吉。其餘皆言吉，事亦倣此。亦有大人為吉，於小人為凶，若《否》之九五云「休否，大人吉」是也。或有於小人為吉，大人為凶，若屯之九五「小貞吉，大貞凶」，及《否》之六二「包承，小人吉」之類是也。亦有其吉灼然而稱吉者，若《大有》上九「自天祐之，吉无不利」之類是也。但《易》之為體，不可以一為例。今各隨文解之，義具諸卦之下。今《謙卦》之繇，其吉可知也。既不云吉，何故初六、六二及九三並云吉者？《謙卦》是總諸六爻，其善既大，故不須云吉也。六爻各明其義，其義有優劣，其德既不嫌其不吉，故須吉以明之也。],地中有山，謙，君子以裒多益寡，稱物平施。,謙亨，天道下濟而光明，地道卑而上行；天道虧盈而益謙，地道變盈而流謙；鬼神害盈而福謙，人道惡盈而好謙。謙尊而光，卑而不可踰，君子之終也。,初六，謙謙君子，用涉大川，吉。,謙謙君子，卑以自牧也。,六二，鳴謙，貞吉。,鳴謙貞吉，中心得也。,九三，勞謙，君子有終，吉。,勞謙君子，萬民服也。,六四，无不利，撝謙。,无不利，撝謙，不違則也。,六五，不富以其鄰，利用侵伐，无不利。,利用侵伐，征不服也。,上六，鳴謙，利用行師，征邑國。,鳴謙，志未得也，可用行師，征邑國也。,
16,䷏,豫,坤,震,豫，利建侯、行師。[正義曰：謂之豫者，取逸豫之義，以和順而動，動不違眾，眾皆說豫，故謂之豫也。動而眾說，故可利建侯也。以順而動，不加无罪，故可以行師也。无四德者，以逸豫之事不可以常行，時有所為也。縱恣寬暇之事不可長行，以經邦訓俗，故无元亨也。逸豫非幹正之道，故不云利貞也。莊氏云：「建侯，即元亨也。行師，即利貞也。」案：《屯卦》「元亨利貞」之後，別云「利建侯」，則「建侯」非「元亨」也。恐莊氏說非也。],雷出地奮，豫。先王以作樂崇德，殷薦之上帝，以配祖考。,豫，剛應而志行，順以動，豫。豫順以動，故天地如之，而況建侯行師乎？天地以順動，故日月不過，而四時不忒。聖人以順動，則刑罰清而民服。豫之時義大矣哉。,初六，鳴豫，凶。,初六鳴豫，志窮凶也。,六二，介于石，不終日，貞吉。,不終日，貞吉，以中正也。,六三，盱豫，悔，遲有悔。,盱豫有悔，位不當也。,九四，由豫，大有得。勿疑，朋盍簪。,由豫，大有得，志大行也。,六五，貞疾，恒不死。,六五，貞疾，乘剛也；恒不死，中未亡也。,上六，冥豫，成有渝，无咎。,冥豫在上，何可長也。,
17,䷐,隨,震,兌,隨，元亨利貞，无咎。[正義曰：元亨者，於相隨之世，必大得亨通。若其不大亨通，則无以相隨，逆於時也。利貞者，相隨之體，須利在得正。隨而不正，則邪僻之道，必須利貞也。无咎者，有此四德，乃无咎。以茍相從，涉於朋黨，故必須四德乃无咎也。凡卦有四德者，或其卦當時之義，即有四德，如乾、坤、屯、臨、无妄，此五卦之時，即能四德備具。其隨卦以惡相隨，則不可也。有此四德乃无咎，无此四德則有咎也。與前五卦其義稍別。其《革卦》「已日乃孚」有四德，若不「已日乃孚」，則无四德，與乾、坤、屯、臨、无妄、隨其義又別。若當卦之時，其卦雖美，未有四德。若行此美，方得在後始致四德者，于卦則不言其德也。若謙、泰及復之等，德義既美，行之不已，久必致此四德。但當初之時，其德未具，故卦不顯四德也。其諸卦之三德已下，其義大略亦然也。],澤中有雷，隨。君子以嚮晦入宴息。,隨，剛來而下柔，動而說，隨。大亨，貞，无咎，而天下隨時，隨時之義大矣哉。,初九，官有渝，貞吉。出門交有功。,官有渝，從正吉也；出門交有功，不失也。,六二，係小子，失丈夫。,係小子，弗兼與也。,六三，係丈夫，失小子。隨有求得，利居貞。,係丈夫，志舍下也。,九四，隨有獲，貞凶。有孚，在道以明，何咎？,隨有獲，其義凶也；有孚在道，明功也。,九五，孚于嘉，吉。,孚于嘉吉，位正中也。,上六，拘係之，乃從維之，王用亨于西山。,拘係之。上窮也。,
18,䷑,蠱,巽,艮,蠱，元亨，利涉大川。先甲三日，後甲三日。[正義曰：蠱者事也。有事營為，則大得亨通。有為之時，利在拯難，故利涉大川也。「先甲三日，後甲三日」者，甲者創制之令，既在有為之時，不可因仍舊令。今用創制之令以治於人，人若犯者，未可即加刑罰，以民未習，故先此宣令之前三日，殷勤而語之，又於此宣令之後三日，更丁寧而語之，其人不從，乃加刑罰也。其褚氏、何氏、周氏等並同鄭義，以為甲者造作新令之日，甲前三日，取改過自新，故用辛也。後三日，取丁寧之義，故用丁也。今案：輔嗣《注》「甲者，創制之令」，不云創制之日。又《巽卦》九五「先庚三日，後庚三日」，輔嗣《注》「申命令謂之庚」。輔嗣又云：「甲、庚皆申命之謂」。則輔嗣不以甲為創制之日，而諸儒不顧輔嗣《注》旨，妄作異端，非也。],山下有風，蠱。君子以振民育德。,蠱，剛上而柔下，巽而止，蠱。蠱元亨，而天下治也；利涉大川，往有事也；先甲三日，後甲三日，終則有始，天行也。,初六，幹父之蠱。有子，考无咎，厲，終吉。,幹父之蠱，意承考也。,九二，幹母之蠱，不可貞。,幹母之蠱，得中道也。,九三，幹父之蠱，小有悔，无大咎。,幹父之蠱，終无咎也。,六四，裕父之蠱，往見吝。,裕父之蠱，往未得也。,六五，幹父之蠱，用譽。,幹父用譽，承以德也。,上九，不事王侯，高尚其事。,不事王侯，志可則也。,
19,䷒,臨,兌,坤,臨，元亨利貞。至于八月有凶。[正義曰：案《序卦》云：「臨，大也。」以陽之浸長，其德壯大，可以監臨於下，故曰臨也。剛既浸長，說而且順，又以剛居中，有應於外，大得亨通而利正也，故曰元亨利貞也。「至于八月有凶」者，以物盛必衰，陰長陽退，臨為建丑之月，從建丑至于八月建申之時，三陰既盛，三陽方退，小人道長，君子道消，故八月有凶也。以盛不可終保，聖人作《易》以戒之也。],澤上有地，臨。君子以教思无窮，容保民无疆。,臨，剛浸而長，說而順，剛中而應，大亨以正，天之道也；至于八月有凶，消不久也。,初九，咸臨，貞吉。,咸臨貞吉，志行正也。,九二，咸臨，吉，无不利。,咸臨吉无不利，未順命也。,六三，甘臨，无攸利，既憂之，无咎。,甘臨，位不當也，既憂之，咎不長也。,六四，至臨，无咎。,至臨无咎，位當也。,六五，知臨，大君之宜，吉。,大君之宜，行中之謂也。,上六，敦臨，吉，无咎。,敦臨之吉，志在內也。,
20,䷓,觀,坤,巽,觀，盥而不薦，有孚顒若。【王道之可觀者，莫盛乎宗廟。宗廟之可觀者，莫盛於盥也。至薦，簡略不足復觀，故觀盥而不觀薦也。孔子曰：「禘自既灌而往者，吾不欲觀之矣。」盡夫觀盛，則下觀而化矣。故觀至盥則有孚顒若也。】[正義曰：觀者，王者道德之美而可觀也，故謂之觀。「觀盥而不薦」者，可觀之事，莫過宗廟之祭。盥，其禮盛也。薦者，謂既灌之後，陳薦籩豆之事，其禮卑也，今所觀宗廟之祭，但觀其盥禮，不觀在後籩豆之事，故云「觀盥而不薦」也。「有孚顒若」者，孚，信也。但下觀此盛禮，莫不皆化，悉有孚信而顒然，故云「有孚顒若」。][注「王道」至「顒若也」。　正義曰：「盡夫觀盛則下觀而化」者，「觀盛」謂觀盥禮盛則休而止，是觀其大，不觀其細，此是下之效上，因觀而皆化之矣。故「觀至盥則有孚顒若」者，顒是嚴正之貌，若為語辭，言下觀而化，皆孚信容貌儼然也。],風行地上，觀，先王以省方，觀民設教。,大觀在上，順而巽，中正以觀天下。觀盥而不薦，有孚顒若，下觀而化也。觀天之神道，而四時不忒，聖人以神道設教，而天下服矣。,初六，童觀，小人无咎，君子吝。,初六童觀，小人道也。,六二，闚觀，利女貞。,闚觀女貞，亦可醜也。,六三，觀我生，進退。,觀我生進退，未失道也。,六四，觀國之光，利用賓于王。,觀國之光，尚賓也。,九五，觀我生，君子无咎。,觀我生，觀民也。,上九，觀其生，君子无咎。,觀其生，志未平也。,
21,䷔,噬嗑,震,離,噬嗑，亨。利用獄。【噬，齧也；嗑，合也。凡物之不親，由有間也。物之不齊，由有過也。有間與過，齧而合之，所以通也。刑克以通，獄之利也。】[正義曰：「噬嗑亨」者，噬，齧也；嗑，合也。物在於口，則隔其上下，若齧去其物，上下乃合而得亨也。此卦之名，假借口象以為義，以喻刑法也。凡上下之間，有物間隔，當須用刑法去之，乃得亨通，故云「噬嗑亨」也。「利用獄」者，以刑除間隔之物，故「利用獄」也。],雷電，噬嗑，先王以明罰敕法。,頤中有物，曰噬嗑。噬嗑而亨，剛柔分，動而明，雷電合而章，柔得中而上行，雖不當位，利用獄也。,初九，屨校滅趾，无咎。,屨校滅趾，不行也。,六二，噬膚，滅鼻，无咎。,噬膚滅鼻，乘剛也。,六三，噬腊肉，遇毒。小吝，无咎。,遇毒，位不當也。,九四，噬乾胏，得金矢，利艱貞，吉。,利艱貞吉，未光也。,六五，噬乾肉，得黃金，貞厲，无咎。,貞厲无咎，得當也。,上九，何校滅耳，凶。,何校滅耳，聰不明也。,
22,䷕,賁,離,艮,賁，亨，小利有攸往。[正義曰：賁，飾也。以剛柔二象交相文飾也。賁亨者，以柔來文剛而得亨通，故曰賁亨也。小利有攸往者，以剛上文柔，不得中正，故不能大有所往，故云小利有攸往也。],山下有火，賁。君子以明庶政，无敢折獄。,賁亨。柔來而文剛，故亨。分剛上而文柔，故小利有攸往，天文也。文明以止，人文也。觀乎天文，以察時變，觀乎人文，以化成天下。,初九，賁其趾，舍車而徒。,舍車而徒，義弗乘也。,六二，賁其須。,賁其須，與上興也。,九三，賁如濡如，永貞吉。,永貞之吉，終莫之陵也。,六四，賁如皤如，白馬翰如，匪寇婚媾。,六四當位，疑也；匪寇婚媾，終无尤也。,六五，賁于丘園，束帛戔戔。吝，終吉。,六五之吉，有喜也。,上九，白賁，无咎。,白賁无咎，上得志也。,
23,䷖,剝,坤,艮,剝，不利有攸往。[正義曰：剝者，剝落也。今陰長變剛，剛陽剝落，故稱剝也。小人既長，故不利有攸往也。],山附于地，剝。上以厚下安宅。,剝，剝也，柔變剛也。不利有攸往，小人長也。順而止之，觀象也。君子尚消息盈虛，天行也。,初六，剝牀以足，蔑貞，凶。,剝牀以足，以滅下也。,六二，剝牀以辨，蔑貞，凶。,剝牀以辨，未有與也。,六三，剝之无咎。,剝之无咎，失上下也。,六四，剝牀以膚，凶。,剝牀以膚，切近災也。,六五，貫魚，以宮人寵，无不利。,以宮人寵，終无尤也。,上九，碩果不食，君子得輿，小人剝廬。,君子得輿，民所載也，小人剝廬，終不可用也。,
24,䷗,復,震,坤,復，亨。出入无疾，朋來无咎。反復其道，七日來復，利有攸往。[正義曰：復亨者，陽氣反復而得亨通，故云復亨也。「出入无疾」者，出則剛長，入則陽反，理會其時，故无疾病也。「朋來无咎」者，朋謂陽也。反復眾陽，朋聚而來，則无咎也。若非陽眾來，則有咎，以其眾陽之來，故无咎也。「反復其道，七日來復」者，欲使反之*與復而得其道，不可過遠。唯七日則來復，乃合於道也。「利有攸往」者，以陽氣方長，往則小人道消，故「利有攸往」也。]* 欲使反之：或作「欲速反之」。,雷在地中，復，先王以至日閉關，商旅不行，后不省方。,復，亨。剛反，動而以順行，是以出入无疾，朋來无咎，反復其道，七日來復，天行也。利有攸往，剛長也。復，其見天地之心乎。,初九，不遠復，无祇悔，元吉。,不遠之復，以脩身也。,六二，休復，吉。,休復之吉，以下仁也。,六三，頻復，厲，无咎。,頻復之厲，義无咎也。,六四，中行獨復。,中行獨復，以從道也。,六五，敦復，无悔。,敦復无悔，中以自考也。,上六，迷復，凶，有災眚，用行師，終有大敗。以其國君，凶。至于十年不克征。,迷復之凶，反君道也。,
25,䷘,无妄,震,乾,无妄，元亨利貞。其匪正有眚，不利有攸往。[正義曰：无妄者，以剛為內主，動而能健，以此臨下，物皆无敢詐偽虛妄，俱行實理，所以大得亨通，利於貞正，故曰元亨利貞也。「其匪正有眚不利有攸往」者，物既无妄，當以正道行之。若其匪依正道，則有眚災，不利有所往也。],天下雷行，物與无妄。先王以茂對，時育萬物。,无妄，剛自外來而為主於內，動而健，剛中而應，大亨以正，天之命也，其匪正有眚，不利有攸往。无妄之往，何之矣。天命不祐，行矣哉。,初九，无妄往，吉。,无妄之往，得志也。,六二，不耕穫，不菑畬，則利有攸往。,不耕穫，未富也。,六三，无妄之災，或繫之牛，行人之得，邑人之災。,行人得牛，邑人災也。,九四，可貞，无咎。,可貞无咎，固有之也。,九五，无妄之疾，勿藥有喜。,无妄之藥，不可試也。,上九，无妄行，有眚，无攸利。,无妄之行，窮之災也。,
26,䷙,大畜,乾,艮,大畜，利貞。不家食，吉。利涉大川。[正義曰：謂之大畜者，乾健上進，艮止在上，止而畜之，能畜止剛健，故曰大畜。《彖》云「能止健，大正也」，是能止健，故為大畜也。小畜則巽在乾上，以其巽順，不能畜止乾之剛，故云小畜也。此則艮能止之，故為大畜也。利貞者，人能止健，非正不可，故利貞也。「不家食吉」者，已有大畜之資，當須養贍賢人，不使賢人在家自食，如此乃吉也。「利涉大川」者，豐則養賢，應於天道，不憂險難，故利涉大川。],天在山中，大畜。君子以多識前言往行，以畜其德。,大畜，剛健篤實，輝光日新其德，剛上而尚賢，能止健，大正也。不家食吉，養賢也；利涉大川，應乎天也。,初九，有厲，利已。,有厲利已，不犯災也。,九二，輿說輹。,輿說輹，中无尤也。,九三，良馬逐，利艱貞。曰閑輿衛*，利有攸往。,利有攸往，上合志也。*「曰閑輿衛」李鼎祚《周易集解》作「日閑輿衛」,六四，童牛之牿，元吉。,六四元吉，有喜也。,六五，豶豕之牙，吉。,六五之吉，有慶也。,上九，何天之衢，亨。,何天之衢，道大行也。,
27,䷚,頤,震,艮,頤，貞吉。觀頤，自求口實。[正義曰：「頤貞吉」者，於頤養之世，養此貞正，則得吉也。「觀頤」者，頤，養也，觀此聖人所養物也。「自求口實」者，觀其自養，求其口中之實也。],山下有雷，頤，君子以慎言語，節飲食。,頤，貞吉，養正則吉也。觀頤，觀其所養也；自求口實，觀其自養也。天地養萬物，聖人養賢以及萬民，頤之時大矣哉。,初九，舍爾靈龜，觀我朵頤，凶。,觀我朵頤，亦不足貴也。,六二，顛頤，拂經，于丘頤，征凶。,六二征凶，行失類也。,六三，拂頤，貞凶。十年勿用，无攸利。,十年勿用，道大悖也。,六四，顛頤，吉，虎視眈眈，其欲逐逐，无咎。,顛頤之吉，上施光也。,六五，拂經，居貞吉，不可涉大川。,居貞之吉，順以從上也。,上九，由頤，厲吉，利涉大川。,由頤厲吉，大有慶也。,
28,䷛,大過,巽,兌,大過，【音相過之過。】棟橈，利有攸往，亨。[正義曰：過謂過越之過，非經過之過。此衰難之世，唯陽爻乃大，能過越常理以拯患難也。故曰大過。以人事言之，猶若聖人過越常理以拯患難也。][棟橈者，謂屋棟也。本之與末俱橈弱，以言衰亂之世，始終皆弱也。「利有攸往亨」者，既遭衰難，聖人利有所往，以拯患難，乃得亨通，故云「利有攸往亨」也。][○注「音相過之過」。　正義曰：相過者，謂相過越之甚也，非謂相過從之過，故《象》云「澤滅木」，是過越之甚也。四陽在中，二陰在外，以陽之過越之甚也。],澤滅木，大過。君子以獨立不懼，遯世无悶。,大過，大者過也。棟橈，本末弱也。剛過而中，巽而說行，利有攸往，乃亨，大過之時大矣哉。,初六，藉用白茅，无咎。,藉用白茅，柔在下也。,九二，枯楊生稊，老夫得其女妻，无不利。,老夫女妻，過以相與也。,九三，棟橈，凶。,棟橈之凶，不可以有輔也。,九四，棟隆，吉，有它吝。,棟隆之吉，不橈乎下也。,九五，枯楊生華，老婦得其士夫，无咎无譽。,枯楊生華，何可久也；老婦士夫，亦可醜也。,上六，過涉滅頂，凶，无咎。,過涉之凶，不可咎也。,
29,䷜,坎,坎,坎,習坎，【坎，險陷之名也。習謂便習之。】有孚，維心亨，【剛正在內，有孚者也。陽不外發而在乎內，心亨者也。】行有尚。【內亨外闇，內剛外順，以此行險，行有尚也。】[正義曰：習坎者，坎是險陷之名。習者，便習之義。險難之事，非經便習，不可以行。故須便習於坎事乃得用，故云習坎也。][有孚者，孚，信也，由剛正在內，故有信也。維心亨者，陽不外發而在於內，是維心亨，言心得通也。]行有尚者，內亨外闇，內剛外柔，以此行險，事可尊尚，故云行有尚也。案：諸卦之名，皆於卦上不加其字。此坎卦之名特加習者，以坎為險難，故特加習名。習有二義：一者習重也，謂上下俱坎，是重疊有險，險之重疊，乃成險之用也。二者人之行險，先須便習其事，乃可得通，故云習也。注「剛正」至「亨者也」。　正義曰：「剛正在內」者，謂陽在中也。因心剛正，則能有誠信，故云剛正在內，有孚者也。陽不外發而在乎內，心亨者也者，若外陽內陰，則內心柔弱，故不得亨通。今以陽在於內，陽能開通，故維其在心之亨也。注「內亨」至「有尚也」。　正義曰：「內亨外闇」者，內陽故內亨，外陰故外闇。以亨通之性而往詣陰闇之所，能通於險，故行可貴尚也。,水洊至，習坎。君子以常德行，習教事。,習坎，重險也。水流而不盈，行險而不失其信。維心亨，乃以剛中也；行有尚，往有功也。天險不可升也，地險山川丘陵也，王公設險以守其國，險之時用大矣哉。,初六，習坎，入于坎窞，凶。,習坎入坎，失道凶也。,九二，坎，有險，求小得。,求小得，未出中也。,六三，來之坎坎，險且枕，入于坎窞，勿用。,來之坎坎，終无功也。,六四，樽酒，簋貳，用缶，納約自牖，終无咎。,樽酒簋貳，剛柔際也。,九五，坎不盈，祗既平，无咎。,坎不盈，中未大也。,上六，係用徽纆，寘于叢棘，三歲不得，凶。,上六失道，凶三歲也。,
30,䷝,離,離,離,離，利貞，亨。【離之為卦，以柔為正，故必貞而後乃亨，故曰利貞亨也。】畜牝牛吉。【柔處于內而履正中，牝之善也。外強而內順，牛之善也。離之為體，以柔順為主者也。故不可以畜剛猛之物，而吉於畜牝牛也。】[正義曰：「離，利貞，亨」者，離，麗也。麗謂附著也。言萬物各得其所附著處，故謂之離也。「利貞亨」者，離卦之體，陰柔為主，柔則近於不正，不正則不亨通，故利在行正，乃得亨通。以此故亨在利貞之下，故云「利貞亨」。][「畜牝牛吉」者，柔處於內而履正中，是牝之善者，外強內順，是牛之善者也。離之為體，以柔順為主，故畜養牝牛，乃得其吉。若畜養剛健，則不可也。此云畜牝牛，假像以明人事也。言離之為德，須內順外強，而行此德，則得吉也。若內剛外順，則反離之道也。][注「離之」至「貞亨也」。　正義曰：「離之為卦，以柔為正」者，二與五俱是陰爻，處於上下兩卦之中，是以柔為正。][注「柔處」至「牝牛也」。　正義曰：「柔處於內而履正中，牝之善也」者，若柔不處於內，似婦人而預外事；若柔而不履正中，則邪僻之行，皆非牝之善也。若柔能處中，行能履正，是為牝之善也。云「外強而內順牛之善」者，明若內外俱強，則失於猛害；若外內俱順，則失於劣弱。唯外強內順，於用為善，故云「外強內順牛之善也」。「離之為體，以柔順為主，故不可以畜剛猛之物」者，既以柔順為主，若畜剛猛之物，則反其德，故不可畜剛猛而畜牝牛也。],明兩作，離，大人以繼明照于四方。,離，麗也。日月麗乎天，百穀草木麗乎土，重明以麗乎正，乃化成天下。柔麗乎中正，故亨，是以畜牝牛吉也。,初九，履錯然，敬之，无咎。,履錯之敬，以辟咎也。,六二，黃離，元吉。,黃離元吉，得中道也。,九三，日昃之離，不鼓缶而歌，則大耋之嗟，凶。,日昃之離，何可久也。,九四，突如其來如，焚如，死如，棄如。,突如其來如，无所容也。,六五，出涕沱若，戚嗟若，吉。,六五之吉，離王公也。,上九，王用出征，有嘉折首，獲匪其醜，无咎。,王用出征，以正邦也。,
31,䷞,咸,艮,兌,咸，亨，利貞，取女吉。[正義曰：先儒以《易》之舊題，分自此已上三十卦為《上經》，已下三十四卦為《下經》，《序卦》至此又別起端首。先儒皆以《上經》明天道，《下經》明人事，然韓康伯注《序卦》破此義云：「夫《易》，六畫成卦，三才必備，錯綜天人，以效變化，豈有天道、人事偏於上下哉！」案：《上經》之內，明飲食必有訟，訟必有眾起，是兼於人事，不專天道。既不專天道，則《下經》不專人事，理則然矣。但孔子《序卦》不以咸繫離。《繫辭》云「二篇之策」，則是六十四卦舊分上下，乾坤象天地，咸恒明夫婦。乾坤乃造化之本，夫婦實人倫之原，因而擬之，何為不可？天地各卦，夫婦共卦者，周氏云：「尊天地之道，略於人事，猶如三才，天地為二，人止為一也。」此必不然。竊謂：乾坤明天地初闢，至屯乃剛柔始交。故以純陽象天，純陰象地，則咸以明人事。人物既生，共相感應。若二氣不交，則不成於相感，自然天地各一，夫婦共卦。此不言可悉，豈宜妄為異端！「咸亨利貞取女吉」者，咸感也。此卦明人倫之始，夫婦之義，必須男女共相感應，方成夫婦。既相感應，乃得亨通。若以邪道相通，則凶害斯及，故利在貞正。既感通以正，即是婚媾之善，故云「咸亨利貞取女吉」也。],山上有澤，咸，君子以虛受人。,咸，感也。柔上而剛下，二氣感應以相與，止而說，男下女，是以亨，利貞，取女吉也。天地感而萬物化生，聖人感人心而天下和平。觀其所感，而天地萬物之情可見矣。,初六，咸其拇。,咸其拇，志在外也。,六二，咸其腓，凶，居吉。,雖凶居吉，順不害也。,九三，咸其股，執其隨，往吝。,咸其股，亦不處也，志在隨人，所執下也。,九四，貞吉，悔亡，憧憧往來，朋從爾思。,貞吉悔亡，未感害也；憧憧往來，未光大也。,九五，咸其脢，无悔。,咸其脢，志末也。,上六，咸其輔頰舌。,咸其輔頰舌，滕口說也。,
32,䷟,恒,巽,震,恒，亨，无咎，利貞。【恒而亨，以濟三事也。恒之為道，亨乃无咎也。恒通无咎，乃利正也。】利有攸往。【各得所恒，脩其常道，終則有始，往而无違，故利有攸往也。】[正義曰：「亨，无咎，利貞」者，恒，久也。恒久之道，所貴變通。必須變通隨時，方可長久。能久能通，乃无咎也。恒通无咎，然後利以行正，故曰「恒亨无咎利貞」也。]利有攸往者，得其常道，何往不利，故曰利有攸往也。注「恒而亨，以濟三事也」。　正義曰：褚氏云：「三事，謂无咎、利貞、利有攸往。」莊氏云：「三事者，无咎一也，利二也，貞三也。」周氏云：「三事者，一亨也，二无咎也，三利貞也。」注不明數，故先儒各以意說。竊謂注云「恒而亨以濟三事」者，明用此恒亨，濟彼三事，无疑亨字在三事之中，而此注云「恒之為道，亨乃无咎。恒通无咎，乃利正也」。又注《彖》曰：「道得所久，則常通无咎而利正也」。此解皆以利正相將為一事，分以為二，恐非注旨。驗此注云「恒之為道，亨乃无咎」，此以恒亨濟无咎也。又云：「恒通无咎，乃利正也。」此以恒亨濟利貞也。下注「利有攸往」云：「各得所恒，脩其常道，終則有始，往而无違，故利有攸往。」此以恒亨濟利有攸往也。觀文驗注，褚氏為長。 ,雷風，恒，君子以立不易方。,恒，久也。剛上而柔下，雷風相與，巽而動，剛柔皆應，恒。恒，亨，无咎，利貞，久於其道也。天地之道，恒久而不已也，利有攸往，終則有始也，日月得天而能久照，四時變化而能久成，聖人久於其道而天下化成，觀其所恒而天地萬物之情可見矣。,初六，浚恒，貞凶，无攸利。,浚恒之凶，始求深也。,九二，悔亡。,九二悔亡，能久中也。,九三，不恒其德，或承之羞，貞吝。,不恒其德，无所容也。,九四，田无禽。,久非其位，安得禽也。,六五，恒其德貞，婦人吉，夫子凶。,婦人貞吉，從一而終也，夫子制義，從婦凶也。,上六，振恒，凶。,振恒在上，大无功也。,
33,䷠,遯,艮,乾,遯，亨，小利貞。[正義曰：遯亨者，遯者隱退逃避之名，陰長之卦。小人方用，君子日消。君子當此之時，若不隱遯避世，即受其害。須遯而後得通，故曰遯亨。小利貞者，陰道初始浸長，正道亦未全滅，故曰小利貞。],天下有山，遯。君子以遠小人，不惡而嚴。,遯亨，遯而亨也。剛當位而應，與時行也。小利貞，浸而長也。遯之時義大矣哉。,初六，遯尾，厲。勿用有攸往。,遯尾之厲，不往何災也。,六二，執之用黃牛之革，莫之勝說。,執用黃牛，固志也。,九三，係遯，有疾厲，畜臣妾吉。,係遯之厲，有疾憊也；畜臣妾吉，不可大事也。,九四，好遯，君子吉，小人否。,君子好遯，小人否也。,九五，嘉遯，貞吉。,嘉遯貞吉，以正志也。,上九，肥遯，无不利。,肥遯，无不利，无所疑也。,
34,䷡,大壯,乾,震,大壯，利貞。[正義曰：大壯，卦名也。壯者，強盛之名。以陽稱大，陽長既多，是大者盛壯，故曰大壯。利貞者，卦德也。群陽盛長，小道將滅，大者獲正，故曰利貞也。 ],雷在天上，大壯，君子以非禮弗履。,大壯，大者壯也，剛以動，故壯。大壯利貞，大者正也。正大而天地之情可見矣。,初九，壯于趾，征凶，有孚。,壯于趾，其孚窮也。,九二，貞吉。,九二貞吉，以中也。,九三，小人用壯，君子用罔。貞厲，羝羊觸藩，羸其角。,小人用壯，君子罔也。,九四，貞吉，悔亡，藩決不羸，壯于大輿之輹。,藩決不羸，尚往也。,六五，喪羊于易，无悔。,喪羊于易，位不當也。,上六，羝羊觸藩，不能退，不能遂，无攸利，艱則吉。,不能退，不能遂，不詳也。艱則吉，咎不長也。,
35,䷢,晉,坤,離,晉，康侯用錫馬蕃庶，晝日三接。[正義曰：晉者，卦名也。晉之為義，進長之名。此卦明臣之昇進，故謂之晉。康者，美之名也。侯謂昇進之臣也。臣既柔進，天子美之，賜以車馬，蕃多而眾庶，故曰「康侯用錫馬蕃庶」也。晝日三接者，言非惟蒙賜蕃多，又被親寵頻數，一晝之間，三度接見也。 ],明出地上，晉。君子以自昭明德。,晉，進也。明出地上，順而麗乎大明，柔進而上行，是以康侯用錫馬蕃庶，晝日三接也。,初六，晉如摧如，貞吉。罔孚，裕无咎。,晉如摧如，獨行正也；裕无咎，未受命也。,六二，晉如愁如，貞吉。受茲介福，于其王母。,受茲介福，以中正也。,六三，眾允，悔亡。,眾允之，志上行也。,九四，晉如鼫鼠，貞厲。,鼫鼠貞厲，位不當也。,六五，悔亡，失得勿恤。往吉，无不利。,失得勿恤，往有慶也。,上九，晉其角，維用伐邑。厲吉无咎，貞吝。,維用伐邑，道未光也。,
36,䷣,明夷,離,坤,明夷，利艱貞。[正義曰：明夷，卦名。夷者，傷也。此卦日入地中，明夷之象。施之於人事，闇主在上，明臣在下，不敢顯其明智，亦明夷之義也。時雖至闇，不可隨世傾邪，故宜艱難堅固，守其貞正之德。故明夷之世，利在艱貞。 ],明入地中，明夷。君子以莅眾，用晦而明。,明入地中，明夷。內文明而外柔順，以蒙大難，文王以之。利艱貞，晦其明也。內難而能正其志，箕子以之。,初九，明夷于飛，垂其翼，君子于行，三日不食。有攸往，主人有言。,君子于行，義不食也。,六二，明夷，夷于左股，用拯馬壯吉。,六二之吉，順以則也。,九三，明夷于南狩，得其大首，不可疾貞。,南狩之志，乃得大也。,六四，入于左腹，獲明夷之心，于出門庭。,入于左腹，獲心意也。,六五，箕子之明夷，利貞。,箕子之貞，明不可息也。,上六，不明晦，初登于天，後入于地。,初登于天，照四國也；後入于地，失則也。,
37,䷤,家人,離,巽,家人，利女貞。【家人之義，各自脩一家之道，不能知家外他人之事也。統而論之，非元亨利君子之貞，故利女貞，其正在家內而巳。】[正義曰：家人者，卦名也。明家內之道，正一家之人，故謂之家人。利女貞者，既修家內之道，不能知家外他人之事。統而論之，非君子丈夫之正，故但言利女貞。],風自火出，家人，君子以言有物，而行有恆。,家人，女正位乎內，男正位乎外，男女正，天地之大義也。家人有嚴君焉，父母之謂也。父父，子子，兄兄，弟弟，夫夫，婦婦，而家道正。正家，而天下定矣。,初九，閑有家，悔亡。,閑有家，志未變也。,六二，无攸遂，在中饋，貞吉。,六二之吉，順以巽也。,九三，家人嗃嗃，悔厲吉，婦子嘻嘻，終吝。,家人嗃嗃，未失也；婦子嘻嘻，失家節也。,六四，富家，大吉。,富家大吉，順在位也。,九五，王假有家，勿恤，吉。,王假有家，交相愛也。,上九，有孚，威如，終吉。,威如之吉，反身之謂也。,
38,䷥,睽,兌,離,睽，小事吉。[正義曰：睽者，乖異之名，物情乖異，不可大事。大事謂與役動眾，必須大同之世，方可為之。小事謂飲食衣服，不待眾力，雖乖而可，故曰小事吉也。 ],上火下澤，睽，君子以同而異。,睽，火動而上，澤動而下，二女同居，其志不同行。說而麗乎明，柔進而上行，得中而應乎剛，是以小事吉。天地睽而其事同也，男女睽而其志通也，萬物睽而其事類也，睽之時用大矣哉。,初九，悔亡，喪馬勿逐，自復。見惡人，无咎。,見惡人，以辟咎也。,九二，遇主于巷，无咎。,遇主于巷，未失道也。,六三，見輿曳，其牛掣，其人天且劓，无初有終。,見輿曳，位不當也，无初有終，遇剛也。,九四，睽孤，遇元夫。交孚，厲无咎。,交孚无咎，志行也。,六五，悔亡。厥宗噬膚，往何咎。,厥宗噬膚，往有慶也。,上九，睽孤，見豕負塗，載鬼一車，先張之弧，後說之弧，匪寇婚媾。往，遇雨則吉。,遇雨之吉，群疑亡也。,
39,䷦,蹇,艮,坎,蹇，利西南，不利東北。【西南，地也。東北，山也。以難之平則難解，以難之山則道窮。】利見大人。【往則濟也。】貞吉。【爻皆當位，各履其正，居難履正，正邦之道也。正道未否，難由正濟，故貞吉也。遇難失正，吉可得乎？】[正義曰：蹇，難也。有險在前，畏而不進，故稱為蹇。「利西南不利東北」者，西南地，位平易之方。東北險，位阻礙之所。世道多難，率物以適平易，則蹇難可解。若入於險阻，則彌加擁塞。去就之宜，理須如此，故曰「蹇，利西南不利東北」也。]「利見大人」者，能濟眾難，惟有大德之人，故曰利見大人。「貞吉」者，居難之時，若不守正而行其邪道，雖見大人，亦不得吉，故曰貞吉也。,山上有水，蹇，君子以反身脩德。,蹇，難也，險在前也。見險而能止，知矣哉。蹇，利西南，往得中也；不利東北，其道窮也。利見大人，往有功也；當位貞吉，以正邦也。蹇之時用大矣哉。,初六，往蹇，來譽。,往蹇來譽，宜待也。,六二，王臣蹇蹇，匪躬之故。,王臣蹇蹇，終无尤也。,九三，往蹇，來反。,往蹇來反，內喜之也。,六四，往蹇，來連。,往蹇來連，當位實也。,九五，大蹇，朋來。,大蹇朋來，以中節也。,上六，往蹇，來碩，吉，利見大人。,往蹇來碩，志在內也；利見大人，以從貴也。,
40,䷧,解,坎,震,解，利西南。【西南，眾也。解難濟險，利施於眾也。亦不困于東北，故不言不利東北也。】无所往，其來復吉。有攸往，夙吉。【未有善於解難而迷於處安也。解之為義，解難而濟厄者也。无難可往，以解來復則不失中。有難而往，則以速為吉者。无難則能復其中，有難則能濟其厄也。】[正義曰：解者，卦名也。然解有兩音，一音古買反，一音胡賣反。解謂解難之初，解謂既解之後。《彖》稱「動而免乎險」，明非救難之時，故先儒皆讀為解。《序卦》云：「物不可以終難，故受之以解。解者，緩也。」然則解者，險難解，釋物情舒緩，故為解也。「解利西南」者，西南坤位，坤是眾也。施解於眾，則所濟者弘，故曰「解利西南」也。][「无所往」者，上言「解難濟險，利施於眾」。此下明救難之時，誡其可否。若无難可往，則以來復為吉。若有難可往，則以速赴為善，故云「无所往，其來復吉，有攸往夙吉」。設此誡者，褚氏云：「世有无事求功，故誡以无難宜靜，亦有待敗乃救，故誡以有難須速也。」],雷雨作，解。君子以赦過宥罪。,解，險以動，動而免乎險，解。解，利西南，往得眾也；其來復吉，乃得中也；有攸往夙吉，往有功也。天地解而雷雨作，雷雨作而百果草木皆甲坼，解之時大矣哉。,初六，无咎。,剛柔之際，義无咎也。,九二，田獲三狐，得黃矢，貞吉。,九二貞吉，得中道也。,六三，負且乘，致寇至，貞吝。,負且乘，亦可醜也，自我致戎，又誰咎也。,九四，解而拇，朋至斯孚。,解而拇，未當位也。,六五，君子維有解，吉，有孚于小人。,君子有解，小人退也。,上六，公用射隼于高墉之上，獲之，无不利。,公用射隼，以解悖也。,
41,䷨,損,兌,艮,損，有孚，元吉，无咎可貞。利有攸往。曷之用？二簋可用享。[正義曰：損者，減損之名，此卦明損下益上，故謂之損。損之為義，損下益上，損剛益柔。損下益上，非補不足者也。損剛益柔，非長君子之道者也。若不以誠信，則涉諂諛而有過咎，故必有孚，然後大吉，无咎可正，而利有攸往矣，故曰「損有孚，元吉，无咎可貞，利有攸往」也。先儒皆以无咎、可貞，各自為義，言既吉而无咎，則可以為正。准下王注《彖》辭云：「損下而不為邪，益上而不為諂，則何咎而可正。」然則王意以无咎可貞共成一義，故莊氏云：「若行損有咎，則須補過以正其失。」今行損用信，則是无過可正，故云「无咎可貞」。竊謂莊氏之言得王旨矣。][「曷之用，二簋可用享」者，明行損之禮，貴夫誠信，不在於豐。既行損以信，何用豐為？二簋至約，可用享祭矣，故曰「曷之用，二簋可用享」也。],山下有澤，損，君子以懲忿窒欲。,損，損下益上，其道上行，損而有孚，元吉。无咎，可貞，利有攸往，曷之用，二簋可用享，二簋應有時，損剛益柔有時，損益盈虛，與時偕行。,初九，已事遄往，无咎，酌損之。,已事遄往，尚合志也。,九二，利貞，征凶。弗損，益之。,九二利貞，中以為志也。,六三，三人行，則損一人，一人行，則得其友。,一人行，三則疑也。,六四，損其疾，使遄有喜，无咎。,損其疾，亦可喜也。,六五，或益之十朋之龜，弗克違，元吉。,六五元吉，自上祐也。,上九，弗損，益之，无咎，貞吉，利有攸往，得臣无家。,弗損益之，大得志也。,
42,䷩,益,震,巽,益，利有攸往，利涉大川。[正義曰：益者，增足之名，損上益下，故謂之益。下已有矣，而上更益之，明聖人利物之无已也。損卦則損下益上，益卦則損上益下，得名皆就下而不據上者，向秀云：「明王之道，志在惠下，故取下謂之損，與下謂之益。」既上行惠下之道，利益萬物，動而无違，何往不利，故曰「利有攸往」。以益涉難，理絕險阻，故曰「利涉大川」。],風雷，益，君子以見善則遷，有過則改。,益，損上益下，民說无疆，自上下下，其道大光。利有攸往，中正有慶；利涉大川，木道乃行。益動而巽，日進无疆，天施地生，其益无方，凡益之道，與時偕行。,初九，利用為大作，元吉，无咎。,元吉，无咎，下不厚事也。,六二，或益之十朋之龜，弗克違，永貞吉。王用享于帝，吉。,或益之，自外來也。,六三，益之用凶事，无咎。有孚中行，告公用圭。,益用凶事，固有之也。,六四，中行，告公從，利用為依遷國。,告公從，以益志也。,九五，有孚惠心，勿問元吉。有孚惠我德。,有孚惠心，勿問之矣；惠我德，大得志也。,上九，莫益之，或擊之，立心勿恆，凶。,莫益之，偏辭也；或擊之，自外來也。,
43,䷪,夬,乾,兌,夬，揚于王庭，孚號有厲。告自邑，不利即戎，利有攸往。【夬與剝反者也。剝以柔變剛，至於剛幾盡。夬以剛決柔，如剝之消剛。剛隕則君子道消，柔消則小人道隕。君子道消，則剛正之德不可得直道而用，刑罰之威不可得坦然而行。揚于王庭，其道公也。】[正義曰：夬，決也。此陰消陽息之卦也。陽長至五，五陽共決一陰，故名為夬也。「揚于王庭」者，明行決斷之法，夬以剛決柔，施之於人，則是君子決小人也。王庭是百官所在之處，以君子決小人，故可以顯然發揚決斷之事於王者之庭，示公正而无私隱也，故曰揚于王庭也。][「孚號有厲」者，號，號令也。行決之法，先須號令。夬，以剛決柔，則是用明信之法而宣其號令，如此即柔邪者危，故曰孚號有厲也。以剛制斷，行令於邑可也。若用剛即戎，尚力取勝，為物所疾，以此用師，必有不利，故曰「告自邑，不利即戎」。雖不利即戎，然剛德不長，則柔邪不消。故陽爻宜有所往，夬道乃成，故曰利有攸往也。],澤上於天，夬。君子以施祿及下，居德則忌。,夬，決也，剛決柔也。健而說，決而和。揚于王庭，柔乘五剛也；孚號有厲，其危乃光也；告自邑，不利即戎，所尚乃窮也；利有攸往，剛長乃終也。,初九，壯于前趾，往不勝為咎。,不勝而往，咎也。,九二，惕號，莫夜有戎，勿恤。,有戎勿恤，得中道也。,九三，壯于頄，有凶。君子夬夬，獨行，遇雨若濡。有慍，无咎。,君子夬夬，終无咎也。,九四，臀无膚，其行次且，牽羊悔亡，聞言不信。,其行次且，位不當也，聞言不信，聰不明也。,九五，莧陸夬夬，中行无咎。,中行无咎，中未光也。,上六，无號，終有凶。,无號之凶，終不可長也。,
44,䷫,姤,巽,乾,姤，女壯，勿用取女。[正義曰：姤，遇也。此卦一柔而遇五剛，故名為姤。施之於人，則是一女而遇五男，淫壯至甚，故戒之曰「此女壯甚，勿用取此女」也。],天下有風，姤，后以施命誥四方。,姤，遇也，柔遇剛也。勿用取女，不可與長也。天地相遇，品物咸章也；剛遇中正，天下大行也，姤之時義大矣哉。,初六，繫于金柅，貞吉。有攸往，見凶。羸豕孚蹢躅。,繫于金柅，柔道牽也。,九二，包有魚，无咎，不利賓。,包有魚，義不及賓也。,九三，臀无膚，其行次且，厲，无大咎。,其行次且，行未牽也。,九四，包无魚，起凶。,无魚之凶，遠民也。,九五，以杞包瓜，含章，有隕自天。,九五含章，中正也，有隕自天，志不舍命也。,上九，姤其角，吝，无咎。,姤其角，上窮吝也。,
45,䷬,萃,坤,兌,萃，亨，【聚乃通也。】王假有廟。【假，至也。王以聚至有廟也。】利見大人，亨，利貞。【聚得大人，乃得通而利正也。】用大牲，吉。【全夫聚道，用大牲乃吉也。聚道不全，而用大牲，神不福也。】利有攸往。[正義曰：萃，卦名也，又萃聚也，聚集之義也。能招民聚物，使物歸而聚己，故名為萃也。亨者，通也。擁隔不通，无由得聚，聚之為事，其道必通，故云萃亨。][王假有廟者，假，至也。天下崩離，則民怨神怒，雖復享祀，與无廟同。王至大聚之時，孝德乃洽，始可謂之有廟矣，故曰王假有廟。][「利見大人，亨，利貞」者，聚而无主，不散則亂。惟有大德之人，能弘正道，乃得常通而利正，故曰「利見大人，亨，利貞」也。][「用大牲，吉」者，大人為主，聚道乃全，以此而用大牲，神明降福，故曰「用大牲，吉」也。]「利有攸往」者，人聚神祐，何往不利？故曰「利有攸往」也。,澤上於地，萃，君子以除戎器，戒不虞。,萃，聚也。順以說，剛中而應，故聚也。王假有廟，致孝享也；利見大人，亨，聚以正也；用大牲，吉，利有攸往，順天命也。觀其所聚，而天地萬物之情可見矣。,初六，有孚不終，乃亂乃萃，若號。一握為笑，勿恤，往无咎。,乃亂乃萃，其志亂也。,六二，引吉，无咎，孚乃利用禴。,引吉无咎，中未變也。,六三，萃如嗟如，无攸利。往无咎，小吝。,往无咎，上巽也。,九四，大吉，无咎。,大吉无咎，位不當也。,九五，萃有位，无咎，匪孚。元永貞，悔亡。,萃有位，志未光也。,上六，齎咨涕洟，无咎。,齎咨涕洟，未安上也。,
46,䷭,升,巽,坤,升，元亨，用見大人，勿恤。【巽順可以升，陽爻不當尊位，无嚴剛之正，則未免於憂，故用見大人，乃勿恤也。】南征吉。【以柔之南，則麗乎大明也。】[正義曰：「升，元亨」者，升，卦名也。升者，登上之義，升而得大通，故曰「升，元亨」也。「用見大人，勿恤」者，升者，登也。陽爻不當尊位，无剛嚴之正，則未免於憂，故用見大德之人，然後乃得无憂恤，故曰「用見大人，勿恤」。][「南征吉」者，非直須見大德之人，復宜適明陽之地。若以陰之陰，彌足其闇也。南是明陽之方，故云南征吉也。],地中生木，升。君子以順德，積小以高大。,柔以時升，巽而順，剛中而應，是以大亨；用見大人，勿恤，有慶也；南征吉，志行也。,初六，允升，大吉。,允升大吉，上合志也。,九二，孚乃利用禴，无咎。,九二之孚，有喜也。,九三，升虛邑。,升虛邑，无所疑也。,六四，王用亨于岐山，吉，无咎。,王用亨于岐山，順事也。,六五，貞吉，升階。,貞吉升階，大得志也。,上六，冥升，利于不息之貞。,冥升在上，消不富也。,
47,䷮,困,坎,兌,困，亨。【窮必通也。處窮而不能自通者，小人也。】貞，大人吉，无咎。【處困而得无咎，吉乃免也。】有言不信。[正義曰：困者，窮厄委頓之名，道窮力竭，不能自濟，故名為困。亨者，卦德也。小人遭困，則窮斯濫矣。君子遇之，則不改其操。君子處困而不失其自通之道，故曰「困亨」也。][「貞，大人吉，无咎」者，處困而能自通，必是履正體大之人，能濟於困，然後得吉而无咎，故曰「貞，大人吉，无咎」也。][「有言不信」者，處困求濟，在於正身脩德。若巧言飾辭，人所不信，則其道彌窮，故誡之以有言不信也。 ],澤无水，困。君子以致命遂志。,困，剛揜也。險以說，困而不失其所亨，其唯君子乎。貞大人吉，以剛中也；有言不信，尚口乃窮也。,初六，臀困于株木，入于幽谷，三歲不覿。,入于幽谷，幽不明也。,九二，困于酒食，朱紱方來，利用享祀，征凶，无咎。,困于酒食，中有慶也。,六三，困于石，據于蒺蔾，入于其宮，不見其妻，凶。,據于蒺蔾，乘剛也，入于其宮，不見其妻，不祥也。,九四，來徐徐，困于金車。吝，有終。,來徐徐，志在下也。雖不當位，有與也。,九五，劓刖，困于赤紱，乃徐有說。利用祭祀。,劓刖，志未得也；乃徐有說，以中直也；利用祭祀，受福也。,上六，困于葛藟，于臲卼，曰動悔有悔，征吉。,困于葛藟，未當也；動悔有悔，吉行也。,
48,䷯,井,巽,坎,井，改邑不改井，【井以不變為德者也。】无喪无得，【德有常也。】往來井井。【不渝變也。】汔至亦未繘井，【已來至而未出井也。】羸其瓶，凶。【井道以已出為功也。幾至而覆，與未汲同也。】[正義曰：井者，物象之名也。古者穿地取水，以瓶引汲，謂之為井。此卦明君子脩德養民，有常不變，終始無改，養物不窮，莫過乎井，故以脩德之卦取譬名之井焉。「改邑不改井」者，以下明井有常德，此明井體有常，邑雖遷移而井體无改，故云改邑不改井也。][「无喪无得」者，此明井用有常德，終日引汲，未嘗言損。終日泉注，未嘗言益，故曰无喪无得也。][「往來井井」者，此明性常。井井，絜靜之貌也。往者來者，皆使絜靜，不以人有往來改其洗濯之性，故曰往來井井也。][「汔至亦未繘井，羸其瓶，凶」者，此下明井，誡言井功難成也。汔，幾也。幾，近也。繘，綆也。雖汲水以至井上，然綆出猶未離井口，而鉤羸其瓶而覆之也。棄其方成之功，雖有出井之勞，而與未汲不異，喻今人行常德，須善始令終。若有初无終，則必致凶咎，故曰「汔至亦未繘井，羸其瓶，凶」。言亦者，不必之辭，言不必有如此不克終者。計覆一瓶之水，何足言凶？以喻人之修德不成，又云但取喻人之德行不恒，不能慎終如始，故就人言凶也。],木上有水，井，君子以勞民勸相。,巽乎水而上水，井，井養而不窮也。改邑不改井，乃以剛中也；汔至亦未繘井，未有功也；羸其瓶，是以凶也。,初六，井泥不食，舊井无禽。,井泥不食，下也；舊井无禽，時舍也。,九二，井谷射鮒，甕敝漏。,井谷射鮒，无與也。,九三，井渫不食，為我心惻，可用汲。王明，並受其福。,井渫不食，行惻也；求王明，受福也。,六四，井甃无咎。,井甃无咎，脩井也。,九五，井洌，寒泉食。,寒泉之食，中正也。,上六，井收勿幕，有孚元吉。,元吉在上，大成也。,
49,䷰,革,離,兌,革，已日乃孚，元亨利貞，悔亡。【夫民可與習常，難與適變。可與樂成，難與慮始。故革之為道，即日不孚，已日乃孚也。孚，然後乃得元亨利貞悔亡也。已日而不孚，革不當也。悔吝之所生，生乎變動者也。革而當，其悔乃亡也。】[正義曰：革者，改變之名也。此卦明改制革命，故名革也。「已日乃孚」者，夫民情可與習常，難與適變，可與樂成，難與慮始。故革命之初，人未信服，所以即日不孚，已日乃孚也。「元亨利貞悔亡」者，為革而民信之，然後乃得大通而利正也。悔吝之所生，生乎變動，革之為義，變動者也。革若不當，則悔吝交及，如能大通利貞，則革道當矣。為革而當，乃得亡其悔吝，故曰「元亨，利貞，悔亡」。],澤中有火，革，君子以治曆明時。,革，水火相息，二女同居，其志不相得，曰革。已日乃孚，革而信之，文明以說，大亨以正，革而當，其悔乃亡。天地革而四時成，湯武革命，順乎天而應乎人，革之時大矣哉。,初九，鞏用黃牛之革。,鞏用黃牛，不可以有為也。,六二，已日乃革之，征吉，无咎。,已日革之，行有嘉也。,九三，征凶，貞厲，革言三就，有孚。,革言三就，又何之矣。,九四，悔亡，有孚，改命吉。,改命之吉，信志也。,九五，大人虎變，未占有孚。,大人虎變，其文炳也。,上六，君子豹變，小人革面，征凶，居貞吉。,君子豹變，其文蔚也；小人革面，順以從君也。,
50,䷱,鼎,巽,離,鼎，元吉，亨。【革去故而鼎取新，取新而當其人，易故而法制齊明，吉然後乃亨，故先元吉而後亨也。鼎者，成變之卦也。革既變矣，則制器立法以成之焉。變而无制，亂可待也。法制應時，然後乃吉。賢愚有別，尊卑有序，然後乃亨，故先元吉而後乃亨。】[正義曰：鼎者，器之名也。自火化之後鑄金，而為此器以供烹飪之用，謂之為鼎。亨飪成新，能成新法。然則鼎之為器，且有二義：一有亨飪之用，二有物象之法，故《彖》曰「鼎，象也，明其有法象也」。《雜卦》曰「革去故」而「鼎取新」，明其亨飪有成新之用。此卦明聖人革命，示物法象，惟新其制，有鼎之義，以木巽火，有鼎之象，故名為鼎焉。變故成新，必須當理，故先元吉而後乃亨，故曰「鼎，元吉，亨」也。],木上有火，鼎，君子以正位凝命。,鼎，象也。以木巽火，亨飪也。聖人亨以享上帝，而大亨以養聖賢。巽而耳目聰明，柔進而上行，得中而應乎剛，是以元亨。,初六，鼎顛趾，利出否，得妾以其子，无咎。,鼎顛趾，未悖也。利出否，以從貴也。,九二，鼎有實，我仇有疾，不我能即，吉。,鼎有實，慎所之也；我仇有疾，終无尤也。,九三，鼎耳革，其行塞，雉膏不食。方雨虧悔，終吉。,鼎耳革，失其義也。,九四，鼎折足，覆公餗，其形渥，凶。,覆公餗，信如何也。,六五，鼎黃耳金鉉，利貞。,鼎黃耳，中以為實也。,上九，鼎玉鉉，大吉，无不利。,玉鉉在上，剛柔節也。,
51,䷲,震,震,震,震，亨。【懼以成，則是以亨。】震來虩虩，笑言啞啞。【震之為義，威至而後乃懼也，故曰「震來虩虩」，恐懼之貌也。震者，驚駭怠惰以肅解慢者也，故「震來虩虩，恐致福也。笑言啞啞，後有則也」。】震驚百里，不喪匕鬯。【威震驚乎百里，則足可以不喪匕鬯矣。匕，所以載鼎實；鬯，香酒，奉宗廟之盛也。】[正義曰：震亨者，震動也。象雷之卦，天之威動，故以震為名，震既威動，莫不驚懼，驚懼以威，則物皆整齊，由懼而獲通，所以震有亨德，故曰「震亨」也。][「震來虩虩，笑言啞啞」者，「虩虩」恐懼之貌也，「啞啞」笑語之聲也。震之為用，天之威怒，所以肅整怠慢，故迅雷風烈，君子為之變容，施之於人事，則是威嚴之教行於天下也。故震之來也，莫不恐懼，故曰「震來虩虩」也。物既恐懼，不敢為非，保安其福，遂至笑語之盛，故曰「笑言啞啞」也。][「震驚百里，不喪匕鬯」者，匕，所以載鼎實；鬯，香酒也。奉宗廟之盛者也。震卦施之於人，又為長子，長子則正體於上，將所傳重，出則撫軍，守則監國，威震驚於百里，可以奉承宗廟，彝器粢盛，守而不失也，故曰「震驚百里，不喪匕鬯」。][注「威震至廟之盛也」：正義曰：先儒皆云：雷之發聲，聞乎百里。故古帝王制國，公侯地方百里，故以象焉。竊謂：天之震雷，不應止聞百里，蓋以古之啟土，百里為極。文王作《繇》在殷時，明長子威震於一國，故以「百里」言之也。「匕所以載鼎實，鬯香酒」者，陸績云：「匕者棘匕，橈鼎之器。」先儒皆云：匕形似畢，但不兩岐耳。以棘木為之，長三尺，刊柄與末。《詩》云「有捄棘匕」是也。用棘者，取其赤心之義。祭祀之禮，先烹牢於鑊，既納諸鼎，而加冪焉。將薦乃舉冪，而以匕出之，升于俎上，故曰「匕所以載鼎實」也。鬯者，鄭玄之義，則為秬黍之酒，其氣調暢，故謂之「鬯」。《詩傳》則為鬯是香草。案：王度《記》云：「天子鬯，諸侯薰，大夫蘭。」以例而言之，則鬯是草明矣。今特言「匕鬯」者，鄭玄云：「人君於祭祀之禮，尚牲薦鬯而巳，其餘不足觀也。」],洊雷震，君子以恐懼脩省。,震，亨。震來虩虩，恐致福也；笑言啞啞，後有則也；震驚百里，驚遠而懼邇也，出可以守宗廟社稷，以為祭主也。,初九，震來虩虩，後笑言啞啞，吉。,震來虩虩，恐致福也；笑言啞啞，後有則也。,六二，震來厲，億喪貝，躋于九陵。勿逐，七日得。,震來厲，乘剛也。,六三，震蘇蘇，震行无眚。,震蘇蘇，位不當也。,九四，震遂泥。,震遂泥，未光也。,六五，震往來厲，億无喪，有事。,震往來厲，危行也，其事在中，大无喪也。,上六，震索索，視矍矍，征凶。震不于其躬，于其鄰，无咎。婚媾有言。,震索索，中未得也；雖凶无咎，畏鄰戒也。,
52,䷳,艮,艮,艮,艮其背，【目无患也。】不獲其身；【所止在後，故不得其身也。】行其庭，不見其人。【相背故也。】无咎。【凡物對面而不相通，否之道也。艮者，止而不相交通之卦也。各止而不相與，何得无咎？唯不相見乃可也。施止於背，不隔物欲，得其所止也。背者，无見之物也。无見則自然靜止，靜止而无見，則不獲其身矣。相背者，雖近而不相見，故行其庭，不見其人也。夫施止不於无見，令物自然而止，而強止之，則姦邪並興。近而不相得，則凶。其得无咎，艮其背不獲其身，行其庭不見其人故也。】[正義曰：「艮其背，不獲其身，行其庭，不見其人，无咎」者，艮，止也，靜止之義，此是象山之卦，故以艮為名。施之於人，則是止物之情，防其動欲，故謂之止。][「艮其背」者，此明施止之所也。施止得所，則其道易成，施止不得其所，則其功難成，故《老子》曰：「不見可欲，使心不亂也。」背者，无見之物也。夫无見則自然靜止。夫欲防止之法，宜防其未兆。既兆而止，則傷物情，故施止於无見之所，則不隔物欲，得其所止也。若施止於面，則對面而不相通，強止其情，則姦邪並興，而有凶咎。止而无見，則所止在後，不與而相對。言有物對面而來，則情欲有私於己。既止在後，則是施止无見。所止无見，何及其身？故「不獲其身」。既不獲其身，則相背矣。相背者，雖近而不相見，故「行其庭，不見其人」。如此乃得无咎，故曰「艮其背，不獲其身，行其庭，不見其人，无咎」也。又若能止於未兆，則是治之於未萌，若對面不相交通，則是否之道也。但止其背，可得无咎也。],兼山，艮，君子以思不出其位。,艮，止也，時止則止，時行則行，動靜不失其時，其道光明。艮其止，止其所也。上下敵應，不相與也，是以不獲其身。行其庭不見其人，无咎也。,初六，艮其趾，无咎，利永貞。,艮其趾，未失正也。,六二，艮其腓，不拯其隨，其心不快。,不拯其隨，未退聽也。,九三，艮其限，列其夤，厲薰心。,艮其限，危薰心也。,六四，艮其身，无咎。,艮其身，止諸躬也。,六五，艮其輔，言有序，悔亡。,艮其輔，以中正也。,上九，敦艮，吉。,敦艮之吉，以厚終也。,
53,䷴,漸,艮,巽,漸，女歸吉，利貞。【漸者，漸進之卦也。止而巽，以斯適進，漸進者也。以止巽為進，故女歸吉也。進而用正，故利貞也。】[正義曰：漸者，不速之名也。凡物有變移，徐而不速，謂之漸也。女歸吉者，歸嫁也。女人生有外成之義，以夫為家，故謂嫁曰歸也。婦人之嫁，備禮乃動，故漸之所施，吉在女嫁，故曰女歸吉也。利貞者，女歸有漸，得禮之正，故曰利貞也。],山上有木，漸，君子以居賢德善俗。,漸之進也，女歸吉也。進得位，往有功也，進以正，可以正邦也。其位剛得中也。止而巽，動不窮也。,初六，鴻漸于干，小子厲，有言，无咎。,小子之厲，義无咎也。,六二，鴻漸于磐，飲食衎衎，吉。,飲食衎衎，不素飽也。,九三，鴻漸于陸，夫征不復，婦孕不育，凶，利禦寇。,夫征不復，離群醜也；婦孕不育，失其道也；利用禦寇，順相保也。,六四，鴻漸于木，或得其桷，无咎。,或得其桷，順以巽也。,九五，鴻漸于陵，婦三歲不孕，終莫之勝，吉。,終莫之勝，吉，得所願也。,上九，鴻漸于陸，其羽可用為儀，吉。,其羽可用為儀，吉，不可亂也。,
54,䷵,歸妹,兌,震,歸妹，征凶，无攸利。【妹者，少女之稱也。兌為少陰，震為長陽，少陰而承*長陽，說以動，嫁妹之象也。】* 「承」或作「交」。[正義曰：歸妹者，卦名也。婦人謂嫁曰歸，歸妹猶言嫁妹也。然易論歸妹得名不同，泰卦六五云「帝乙歸妹」，彼據兄嫁妹謂之歸妹。此卦名歸妹，以妹從娣而嫁謂之歸妹。故初九爻辭云「歸妹以娣」是也。上咸卦明二少相感，恒卦明二長相承，今此卦以少承長，非是匹敵，明是妹從姊嫁，故謂之歸妹焉。古者諸侯一取九女，嫡夫人及左右媵皆以姪娣從，故以此卦當之矣。不言歸姪者，女娣是兄弟之行，亦舉尊以包之也。「征凶，无攸利」者，歸妹之戒也。征謂進有所往也。妹從娣嫁，本非正匹，惟須自守卑退，以事元妃。若妄進求寵，則有並后凶咎之敗，故曰「征凶，无攸利」。],澤上有雷，歸妹。君子以永終知敝。,歸妹，天地之大義也。天地不交，而萬物不興。歸妹，人之終始也，說以動，所歸妹也。征凶，位不當也；无攸利，柔乘剛也。,初九，歸妹以娣，跛能履，征吉。,歸妹以娣，以恒也；跛能履，吉，相承也。,九二，眇能視，利幽人之貞。,利幽人之貞，未變常也。,六三，歸妹以須，反歸以娣。,歸妹以須，未當也。,九四，歸妹愆期，遲歸有時。,愆期之志，有待而行也。,六五，帝乙歸妹，其君之袂，不如其娣之袂良。月幾望，吉。,帝乙歸妹，不如其娣之袂良也，其位在中，以貴行也。,上六，女承筐无實，士刲羊无血，无攸利。,上六无實，承虛筐也。,
55,䷶,豐,離,震,豐，亨，王假之。【大而亨者，王之所至。】勿憂，宜日中。【豐之為義，闡弘微細，通夫隱滯者也，為天下之主，而令微隱者不亨，憂未已也，故至豐亨，乃得勿憂也。用夫豐亨不憂之德，宜處天中，以徧照者也，故曰宜日中也。】[正義曰：豐亨者，豐，卦名也，《彖》及《序卦》皆以大訓豐也，然則豐者，多大之名，盈足之義，財多德大，故謂之為豐。德大則无所不容，財多則无所不濟。无所擁礙，謂之為亨，故曰豐亨。王假之者，假，至也，豐亨之道，王之所尚，非有王者之德，不能至之，故曰王假之也。][「勿憂宜日中」者，勿，无也。王能至於豐亨，乃得无復憂慮，故曰勿憂也。用夫豐亨无憂之德，然後可以君臨萬國，徧照四方，如日中之時，徧照天下，故曰宜日中也。],雷電皆至，豐，君子以折獄致刑。,豐，大也。明以動，故豐。王假之，尚大也；勿憂，宜日中，宜照天下也。日中則昃，月盈則食，天地盈虛，與時消息，而況於人乎？況於鬼神乎？,初九，遇其配主，雖旬无咎，往有尚。,雖旬无咎，過旬災也。,六二，豐其蔀，日中見斗。往得疑疾，有孚發若，吉。,有孚發若，信以發志也。,九三，豐其沛，日中見沬。折其右肱，无咎。,豐其沛，不可大事也；折其右肱，終不可用也。,九四，豐其蔀，日中見斗，遇其夷主，吉。,豐其蔀，位不當也；日中見斗，幽不明也；遇其夷主，吉行也。,六五，來章，有慶譽，吉。,六五之吉，有慶也。,上六，豐其屋，蔀其家，闚其戶，闃其无人，三歲不覿，凶。,豐其屋，天際翔也；闚其戶，闃其无人，自藏也。,
56,䷷,旅,艮,離,旅，小亨，旅貞吉。【不足全夫貞吉之道，唯足以為旅之貞吉，故特重曰旅貞吉也。】[正義曰：旅者，客寄之名，羈旅之稱，失其本居，而寄他方，謂之為旅。既為羈旅，苟求僅存，雖得自通，非甚光大，故《旅》之為義，小亨而已，故曰「旅，小亨」。羈旅而獲小亨，是旅之正吉，故曰「旅，貞吉」也。],山上有火，旅，君子以明慎用刑而不留獄。,旅，小亨，柔得中乎外而順乎剛，止而麗乎明，是以小亨，旅貞吉也，旅之時義大矣哉。,初六，旅瑣瑣，斯其所取災。,旅瑣瑣，志窮災也。,六二，旅即次，懷其資，得童僕貞。,得童僕貞，終无尤也。,九三，旅焚其次，喪其童僕，貞厲。,旅焚其次，亦以傷矣。以旅與下，其義喪也。,九四，旅于處，得其資斧，我心不快。,旅于處，未得位也；得其資斧，心未快也。,六五，射雉，一矢亡，終以譽命。,終以譽命，上逮也。,上九，鳥焚其巢，旅人先笑後號咷，喪牛于易，凶。,以旅在上，其義焚也；喪牛于易，終莫之聞也。,
57,䷸,巽,巽,巽,巽，小亨。【全以巽為德，是以小亨也。上下皆巽，不違其令，命乃行也。故申命行事之時，上下不可以不巽也。】利有攸往。【巽悌以行，物无距也。】利見大人。【大人用之，道愈隆。】[正義曰：「巽，小亨，利有攸往，利見大人」者，巽者卑順之名。《說卦》云：「巽，入也。」蓋以巽是象風之卦，風行无所不入，故以入為訓。若施之於人事，能自卑巽者，亦无所不容。然巽之為義，以卑順為體，以容入為用，故受巽名矣。上下皆巽，不為違逆，君唱臣和，教令乃行，故於重巽之卦，以明申命之理。雖上下皆巽，命令可行，然全用卑巽，則所通非大，故曰小亨。]巽悌以行，物无違距，故曰利有攸往。但能用巽者，皆无往不利，然大人用巽，其道愈隆，故曰利見大人，明上下皆須用巽也。,隨風，巽，君子以申命行事。,重巽以申命，剛巽乎中正而志行，柔皆順乎剛，是以小亨，利有攸往，利見大人。,初六，進退，利武人之貞。,進退，志疑也；利武人之貞，志治也。,九二，巽在牀下，用史巫紛若，吉，无咎。,紛若之吉，得中也。,九三，頻巽，吝。,頻巽之吝，志窮也。,六四，悔亡，田獲三品。,田獲三品，有功也。,九五，貞吉，悔亡，无不利。无初有終，先庚三日，後庚三日，吉。,九五之吉，位正中也。,上九，巽在牀下，喪其資斧，貞凶。,巽在牀下，上窮也；喪其資斧，正乎凶也。,
58,䷹,兌,兌,兌,兌，亨，利貞。[正義曰：兌，說也。《說卦》曰：「說萬物者莫說乎澤。」以兌是象澤之卦，故以兌為名。澤以潤生萬物，所以萬物皆說。施於人事，猶人君以恩惠養民，民无不說也。惠施民說，所以為亨。以說說物，恐陷諂邪，其利在於貞正。故曰「兌，亨利貞」。],麗澤，兌。君子以朋友講習。,兌，說也。剛中而柔外，說以利貞，是以順乎天而應乎人。說以先民，民忘其勞，說以犯難，民忘其死，說之大，民勸矣哉。,初九，和兌吉。,和兌之吉，行未疑也。,九二，孚兌，吉，悔亡。,孚兌之吉，信志也。,六三，來兌，凶。,來兌之凶，位不當也。,九四，商兌未寧，介疾有喜。,九四之喜，有慶也。,九五，孚于剝，有厲。,孚于剝，位正當也。,上六，引兌。,上六引兌，未光也。,
59,䷺,渙,坎,巽,渙，亨。王假有廟，利涉大川，利貞。[正義曰：「渙亨」者，渙，卦名也。《序卦》曰：「說而後散之，故受之以渙。」然則渙者，散釋之名。《雜卦》曰：「渙，離也。」此又渙是離散之號也。蓋渙之為義，小人遭難，離散奔迸而逃避也。大德之人，能於此時建功立德，散難釋險，故謂之為渙；能釋險難，所以為亨，故曰「渙亨」。「王假有廟」者，王能渙難而亨，可以至於建立宗廟，故曰「王假有廟」也。「利涉大川」者，德洽神人，可濟大難，故曰「利涉大川」。「利貞」者，大難既散，宜以正道而柔集之，故曰利貞。],風行水上，渙，先王以享于帝，立廟。,渙亨，剛來而不窮，柔得位乎外而上同。王假有廟，王乃在中也。利涉大川，乘木有功也。,初六，用拯馬壯，吉。,初六之吉，順也。,九二，渙奔其机，悔亡。,渙奔其机，得願也。,六三，渙其躬，无悔。,渙其躬，志在外也。,六四，渙其群，元吉，渙有丘，匪夷所思。,渙其群，元吉，光大也。,九五，渙汗其大號，渙王居，无咎。,王居无咎，正位也。,上九，渙其血，去逖出，无咎。,渙其血，遠害也。,
60,䷻,節,兌,坎,節，亨，苦節不可貞。[正義曰：節，卦名也。《彖》曰：「節以制度。」《雜卦》云：「節，止也。」然則節者制度之名。節，止之義，制事有節，其道乃亨，故曰「節，亨」。節須得中，為節過苦，傷於刻薄，物所不堪，不可復正，故曰「苦節不可貞」也。],澤上有水，節。君子以制數度，議德行。,節亨，剛柔分而剛得中。苦節不可貞，其道窮也。說以行險，當位以節，中正以通。天地節而四時成，節以制度，不傷財，不害民。,初九，不出戶庭，无咎。,不出戶庭，知通塞也。,九二，不出門庭，凶。,不出門庭凶，失時極也。,六三，不節若，則嗟若，无咎。,不節之嗟，又誰咎也。,六四，安節，亨。,安節之亨，承上道也。,九五，甘節，吉，往有尚。,甘節之吉，居位中也。,上六，苦節，貞凶，悔亡。,苦節貞凶，其道窮也。,
61,䷼,中孚,兌,巽,中孚，豚魚吉。利涉大川，利貞。[正義曰：「中孚，豚魚吉」者，中孚，卦名也。信發於中，謂之中孚。魚者，蟲之幽隱。豚者，獸之微賤。人主內有誠信，則雖微隱之物，信皆及矣。莫不得所而獲吉，故曰「豚魚吉」也。「利涉大川，利貞」者，微隱獲吉，顯著可知。既有誠信，光被萬物，萬物得宜，以斯涉難，何往不通？故曰「利涉大川」。信而不正，凶邪之道，故利在貞也。],澤上有風，中孚，君子以議獄緩死。,中孚，柔在內而剛得中，說而巽，孚，乃化邦也。豚魚吉，信及豚魚也；利涉大川，乘木舟虛也；中孚以利貞，乃應乎天也。,初九，虞吉，有它不燕。,初九虞吉，志未變也。,九二，鳴鶴在陰，其子和之；我有好爵，吾與爾靡之。,其子和之，中心願也。,六三，得敵，或鼓或罷，或泣或歌。,或鼓或罷，位不當也。,六四，月幾望，馬匹亡，无咎。,馬匹亡，絕類上也。,九五，有孚攣如，无咎。,有孚攣如，位正當也。,上九，翰音登于天，貞凶。,翰音登于天，何可長也。,
62,䷽,小過,艮,震,小過，亨，利貞。可小事，不可大事。飛鳥遺之音，不宜上，宜下，大吉。【飛鳥遺其音，聲哀以求處，上愈无所適，下則得安。愈上則愈窮，莫若飛鳥也。】疏　○正義曰：「小過，亨」者，小過卦名也。王於《大過》卦下注云「音相過之過」。恐人作罪過之義，故以音之。然則小過之義，亦與彼同也。過於小事，謂之小過，即「行過乎恭，喪過乎哀」之例是也。褚氏云：「謂小人之行，小有過差，君子為過厚之行以矯之也，如晏子狐裘之比也。」此因小人有過差，故君子為過厚之行，非即以過差釋卦名。《彖》曰「小過，小者過而亨」，言因過得亨，明非罪過，故王於大過音之，明雖義兼罪過得名，止*在君子為過行也。而周氏等不悟此理，兼以罪過釋卦名，失之遠矣。過為小事，道乃可通，故曰「小過，亨」也。「利貞」者，矯世勵俗，利在歸正，故曰利貞也。「可小事，不可大事」者，時也。小有過差，惟可矯以小事，不可正以大事，故曰「可小事，不可大事」也。「飛鳥遺之音，不宜上，宜下，大吉」者，借喻以明過厚之行，有吉有凶。飛鳥遺其音聲，哀以求處。過上則愈无所適，過下則不失其安，以譬君子處過差之時，為過矯*之行，順而止*之則吉，逆而忤鱗則凶，故曰：「飛鳥遺之音，不宜上，宜下，大吉」。順則執卑守下，逆則犯君陵上，故以臣之逆順，類鳥之上下也。○注「飛鳥遺其音聲，哀以求處」。○正義曰：遺，失也。鳥之失聲，必是窮迫，未得安處。《論語》曰：「鳥之將死，其鳴也哀。」故知遺音即哀聲也。*止或作上。矯或作厚。止之或作立之。,山上有雷，小過。君子以行過乎恭，喪過乎哀，用過乎儉。,小過，小者過而亨也，過以利貞，與時行也。柔得中，是以小事吉也；剛失位而不中，是以不可大事也。有飛鳥之象焉，飛鳥遺之音，不宜上，宜下，大吉，上逆而下順也。,初六，飛鳥以凶。,飛鳥以凶，不可如何也。,六二，過其祖，遇其妣，不及其君，遇其臣，无咎。,不及其君，臣不可過也。,九三，弗過防之，從或戕之，凶。,從或戕之，凶如何也。,九四，无咎，弗過遇之，往厲必戒，勿用永貞。,弗過遇之，位不當也；往厲必戒，終不可長也。,六五，密雲不雨，自我西郊，公弋取彼在穴。,密雲不雨，已上也。,上六，弗遇過之，飛鳥離之，凶，是謂災眚。,弗遇過之，已亢也。,
63,䷾,既濟,離,坎,既濟，亨小，利貞，初吉終亂。[正義曰：「既濟，亨小，利貞，初吉終亂」者，濟者，濟渡之名；既者，皆盡之稱。萬事皆濟，故以既濟為名。既萬事皆濟，若小者不通，則有所未濟，故曰「既濟，亨小」也。小者尚亨，何況於大？則大小剛柔，各當其位，皆得其所。當此之時，非正不利，故曰利貞也。但人皆不能居安思危，慎終如始，故戒以今日。既濟之初，雖皆獲吉，若不進德脩業至於終極，則危亂及之，故曰初吉終亂也。],水在火上，既濟，君子以思患而豫防之。,既濟亨，小者亨也。利貞，剛柔正而位當也。初吉，柔得中也，終止則亂，其道窮也。,初九，曳其輪，濡其尾，无咎。,曳其輪，義无咎也。,六二，婦喪其茀，勿逐，七日得。,七日得，以中道也。,九三，高宗伐鬼方，三年克之，小人勿用。,三年克之，憊也。,六四，繻有衣袽，終日戒。,終日戒，有所疑也。,九五，東鄰殺牛，不如西鄰之禴祭，實受其福。,東鄰殺牛，不如西鄰之時也，實受其福，吉大來也。,上六，濡其首，厲。,濡其首厲，何可久也。,
64,䷿,未濟,坎,離,未濟，亨，小狐汔濟，濡其尾，无攸利。[正義曰：「未濟，亨」者，未濟者未能濟渡之名也。未濟之時，小才居位，不能建功立德，拔難濟險。若能執柔用中，委任賢哲，則未濟有可濟之理，所以得通，故曰「未濟，亨」。「小狐汔濟，濡其尾，无攸利」者，汔者，將盡之名。小才不能濟難，事同小狐雖能渡水，而无餘力，必須水汔，方可涉川。未及登岸，而濡其尾，濟不免濡，豈有所利？故曰「小狐汔濟，濡其尾，无攸利」也。],火在水上，未濟，君子以慎辨物居方。,未濟亨，柔得中也；小狐汔濟，未出中也；濡其尾，无攸利，不續終也，雖不當位，剛柔應也。,初六，濡其尾，吝。,濡其尾，亦不知極也。,九二，曳其輪，貞吉。,九二貞吉，中以行正也。,六三，未濟，征凶，利涉大川。,未濟征凶，位不當也。,九四，貞吉，悔亡，震用伐鬼方，三年有賞于大國。,貞吉悔亡，志行也。,六五，貞吉无悔，君子之光，有孚，吉。,君子之光，其暉吉也。,上九，有孚于飲酒，无咎。濡其首，有孚，失是。,飲酒濡首，亦不知節也。,
