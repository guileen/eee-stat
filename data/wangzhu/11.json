{
  "children": [
    {
      "type": "卦",
      "name": "泰",
      "down": "乾",
      "up": "坤",
      "lines": [
        {
          "type": "卦名",
          "value": "　 泰卦 　乾下坤上"
        },
        {
          "type": "句",
          "value": "泰，小往大來，吉亨。"
        }
      ]
    },
    {
      "type": "彖",
      "lines": [
        {
          "type": "句",
          "value": "《彖》曰：泰，小往大來，吉亨。則是天地交，而萬物通也，上下交而其志同也。內陽而外陰，內健而外順，內君子而外小人。君子道長，小人道消也。 "
        }
      ]
    },
    {
      "type": "大象",
      "lines": [
        {
          "type": "句",
          "value": "《象》曰：天地交，泰，后以財成天地之道，輔相天地之宜，以左右民。",
          "children": [
            {
              "type": "注",
              "text": "泰者，物大通之時也。上下大通，則物失其節，故財成而輔相，以左右民也。"
            }
          ]
        }
      ]
    },
    {
      "type": "爻",
      "index": 1,
      "lines": [
        {
          "type": "句",
          "value": "初九，拔茅茹，以其彙，征吉。",
          "children": [
            {
              "type": "注",
              "text": "茅之為物，拔其根而相牽引者也。茹，相牽引之貌也。三陽同志，俱志在外；初為類首，己舉則從，若茅茹也。上順而應，不為違距，進皆得志，故以其類征吉。"
            }
          ]
        }
      ]
    },
    {
      "type": "小象",
      "index": 1,
      "lines": [
        {
          "type": "句",
          "value": "《象》曰：拔茅征吉，志在外也。"
        }
      ]
    },
    {
      "type": "爻",
      "index": 2,
      "lines": [
        {
          "type": "句",
          "value": "九二，包荒，用馮河；不遐遺，朋亡。得尚于中行。",
          "children": [
            {
              "type": "注",
              "text": "體健居中而用乎泰，能包含荒穢，受納馮河者也。用心弘大，无所遐棄，故曰不遐遺也。无私无偏，存乎光大，故曰朋亡也。如此乃可以得尚于中行。尚，猶配也。中行，謂五。"
            }
          ]
        }
      ]
    },
    {
      "type": "小象",
      "index": 2,
      "lines": [
        {
          "type": "句",
          "value": "《象》曰：包荒，得尚于中行，以光大也。"
        }
      ]
    },
    {
      "type": "爻",
      "index": 3,
      "lines": [
        {
          "type": "句",
          "value": "九三，无平不陂，无往不復，艱貞无咎。勿恤其孚，於食有福。",
          "children": [
            {
              "type": "注",
              "text": "乾本上也，坤本下也，而得泰者，降與升也。而三處天地之際，將復其所處。復其所處則上守其尊，下守其卑，是故无往而不復也，无平而不陂也。處天地之將閉，平路之將陂，時將大變，世將大革，而居不失其正，動不失其應，艱而能貞，不失其義，故无咎也。信義誠著，故不恤其孚而自明也，故曰「勿恤其孚，于食有福」也。"
            }
          ]
        }
      ]
    },
    {
      "type": "小象",
      "index": 3,
      "lines": [
        {
          "type": "句",
          "value": "《象》曰：无往不復，天地際也。",
          "children": [
            {
              "type": "注",
              "text": "天地將各分，復之際。"
            }
          ]
        }
      ]
    },
    {
      "type": "爻",
      "index": 4,
      "lines": [
        {
          "type": "句",
          "value": "六四，翩翩，不富以其鄰，不戒以孚。",
          "children": [
            {
              "type": "注",
              "text": "乾樂上復，坤樂下復，四處坤首，不固所居，見命則退，故曰翩翩也。坤爻皆樂下，己退則從，故不待富而用其鄰也。莫不與己同其志願，故不待戒而自孚也。"
            }
          ]
        }
      ]
    },
    {
      "type": "小象",
      "index": 4,
      "lines": [
        {
          "type": "句",
          "value": "《象》曰：翩翩不富，皆失實也。不戒以孚，中心願也。"
        }
      ]
    },
    {
      "type": "爻",
      "index": 5,
      "lines": [
        {
          "type": "句",
          "value": "六五，帝乙歸妹，以祉元吉。",
          "children": [
            {
              "type": "注",
              "text": "婦人謂嫁曰歸，泰者，陰陽交通之時也。女處尊位，履中居順，降身應二，感以相與，用中行願，不失其禮。帝乙歸妹，誠合斯義。履順居中，行願以祉，盡夫陰陽交配之宜，故元吉也。"
            }
          ]
        }
      ]
    },
    {
      "type": "小象",
      "index": 5,
      "lines": [
        {
          "type": "句",
          "value": "《象》曰：以祉元吉，中以行願也。"
        }
      ]
    },
    {
      "type": "爻",
      "index": 6,
      "lines": [
        {
          "type": "句",
          "value": "上六，城復于隍，勿用師，自邑告命，貞吝。",
          "children": [
            {
              "type": "注",
              "text": "居泰上極，各反所應，泰道將滅，上下不交，卑不上承，尊不下施，是故城復于隍，卑道崩也。勿用師，不煩攻也。自邑告命，貞吝，否道已成，命不行也。"
            }
          ]
        }
      ]
    },
    {
      "type": "小象",
      "index": 6,
      "lines": [
        {
          "type": "句",
          "value": "《象》曰：城復于隍，其命亂也。"
        }
      ]
    }
  ]
}