{
  "children": [
    {
      "type": "书名",
      "lines": [
        {
          "type": "句",
          "value": "《彖》曰：夬，決也，剛決柔也。 健而說，決而和，",
          "children": [
            {
              "type": "注",
              "text": "健而說，則決而和矣。"
            }
          ]
        },
        {
          "type": "句",
          "value": " "
        },
        {
          "type": "句",
          "value": "揚于王庭，柔乘五剛也。",
          "children": [
            {
              "type": "注",
              "text": "剛德齊長，一柔為逆，眾所同誅而无忌者也，故可揚于王庭。"
            }
          ]
        },
        {
          "type": "句",
          "value": " "
        },
        {
          "type": "句",
          "value": "孚號有厲，其危乃光也。",
          "children": [
            {
              "type": "注",
              "text": "剛正明信以宣其令，則柔邪者危，故曰其危乃光也。"
            }
          ]
        },
        {
          "type": "句",
          "value": " "
        },
        {
          "type": "句",
          "value": "告自邑，不利即戎，所尚乃窮也。",
          "children": [
            {
              "type": "注",
              "text": "以剛斷制，告令可也。告自邑，謂行令於邑也。用剛即戎，尚力取勝也。 尚力取勝，物所同疾也。"
            }
          ]
        },
        {
          "type": "句",
          "value": " "
        },
        {
          "type": "句",
          "value": "利有攸往，剛長乃終也。",
          "children": [
            {
              "type": "注",
              "text": "剛德愈長，柔邪愈消，故利有攸往，道乃成也。"
            }
          ]
        },
        {
          "type": "句",
          "value": " "
        },
        {
          "type": "句",
          "value": "《象》曰：澤上於天，夬。君子以施祿及下，居德則忌。",
          "children": [
            {
              "type": "注",
              "text": "澤上於天，夬之象也。澤上於天，必來下潤，施祿及下之義也。夬者，明法而決斷之象也。忌，禁也。法明斷嚴，不可以慢，故居德以明禁也。施而能嚴，嚴而能施，健而能說，決而能和，美之道也。"
            }
          ]
        },
        {
          "type": "句",
          "value": " "
        },
        {
          "type": "句",
          "value": "初九，壯于前趾，往不勝為咎。",
          "children": [
            {
              "type": "注",
              "text": "居健之初，為決之始，宜審其策以行其事。壯其前趾，往而不勝，宜其咎也。"
            }
          ]
        },
        {
          "type": "句",
          "value": " "
        },
        {
          "type": "句",
          "value": "《象》曰：不勝而往，咎也。",
          "children": [
            {
              "type": "注",
              "text": "不勝之理，在往前也。"
            }
          ]
        },
        {
          "type": "句",
          "value": " "
        },
        {
          "type": "句",
          "value": "九二，惕號，莫夜有戎，勿恤。",
          "children": [
            {
              "type": "注",
              "text": "居健履中，以斯決事，能審己度而不疑者也。故雖有惕懼號呼，莫夜有戎，不憂不惑，故勿恤也。"
            }
          ]
        },
        {
          "type": "句",
          "value": " "
        },
        {
          "type": "句",
          "value": "《象》曰：有戎無恤，得中道也。"
        },
        {
          "type": "句",
          "value": "九三，壯于頄，有凶。君子夬夬，獨行，遇雨若濡，有慍无咎。",
          "children": [
            {
              "type": "注",
              "text": "頄，面權也，謂上六也。最處體上，故曰權也。剝之六三，以應陽為善。夫剛長則君子道興，陰盛則小人道長。然則處陰長而助陽則善，處剛長而助柔則凶矣。夬為剛長，而三獨應上六，助於小人，是以凶也。君子處之，必能棄夫情累，決之不疑，故曰夬夬也。若不與眾陽為群而獨行殊志，應於小人，則受其困焉。遇雨若濡，有恨而无所咎也。"
            }
          ]
        },
        {
          "type": "句",
          "value": " "
        },
        {
          "type": "句",
          "value": "《象》曰：君子夬夬，終无咎也。"
        },
        {
          "type": "句",
          "value": "九四，臀无膚，其行次且，牽羊悔亡，聞言不信。",
          "children": [
            {
              "type": "注",
              "text": "下剛而進，非己所據，必見侵傷*，失其所安，故臀无膚，其行次且也。羊者，牴很難移之物，謂五也。五為夬主，非下所侵，若牽於五，則可得悔亡而已。剛亢不能納言，自任所處，聞言不信，以斯而行，凶可知矣。"
            }
          ]
        },
        {
          "type": "句",
          "value": "* 「傷」或作「食」。"
        },
        {
          "type": "句",
          "value": " "
        },
        {
          "type": "句",
          "value": "《象》曰：其行次且，位不當也。聞言不信，聰不明也。",
          "children": [
            {
              "type": "注",
              "text": "同於噬嗑滅耳之凶。"
            }
          ]
        },
        {
          "type": "句",
          "value": " "
        },
        {
          "type": "句",
          "value": "九五，莧陸夬夬，中行无咎。",
          "children": [
            {
              "type": "注",
              "text": "莧陸，草之柔脆者也，決之至易，故曰夬夬也。夬之為義，以剛決柔，以君子除小人者也。而五處尊位，最比小人，躬自決者也。以至尊而敵至賤，雖其克勝，未足多也。處中而行，足以免咎而已，未足光也。"
            }
          ]
        },
        {
          "type": "句",
          "value": " "
        },
        {
          "type": "句",
          "value": "《象》曰：中行无咎，中未光也。"
        },
        {
          "type": "句",
          "value": "上六，无號，終有凶。",
          "children": [
            {
              "type": "注",
              "text": "處夬之極，小人再上，君子道長，眾所共棄，故非號咷所能延也。"
            }
          ]
        },
        {
          "type": "句",
          "value": " "
        },
        {
          "type": "句",
          "value": "《象》曰：无號之凶，終不可長也。"
        },
        {
          "type": "句",
          "value": " "
        }
      ]
    }
  ]
}