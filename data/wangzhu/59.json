{
  "children": [
    {
      "type": "卦",
      "name": "渙",
      "down": "坎",
      "up": "巽",
      "lines": [
        {
          "type": "句",
          "value": "渙，亨。王假有廟，利涉大川，利貞。"
        }
      ]
    },
    {
      "type": "彖",
      "lines": [
        {
          "type": "句",
          "value": "《彖》曰：渙亨，剛來而不窮，柔得位乎外而上同。",
          "children": [
            {
              "type": "注",
              "text": "二以剛來居內，而不窮於險。四以柔得位乎外，而與上同。內剛而无險困之難，外順而无違逆之乖，是以亨，利涉大川，利貞也。凡剛得暢而无忌回之累，柔履正而同志乎剛，則皆亨，利涉大川，利貞也。"
            }
          ]
        },
        {
          "type": "句",
          "value": "王假有廟，王乃在中也。",
          "children": [
            {
              "type": "注",
              "text": "王乃在乎渙然之中，故至有廟也。"
            }
          ]
        },
        {
          "type": "句",
          "value": "利涉大川，乘木有功也。",
          "children": [
            {
              "type": "注",
              "text": "乘木即涉難也。木者，專所以涉川也。涉難而常用渙道，必有功也。"
            }
          ]
        }
      ]
    },
    {
      "type": "大象",
      "lines": [
        {
          "type": "句",
          "value": "《象》曰：風行水上，渙，先王以享于帝立廟。"
        }
      ]
    },
    {
      "type": "爻",
      "index": 1,
      "lines": [
        {
          "type": "句",
          "value": "初六，用拯，馬壯，吉。",
          "children": [
            {
              "type": "注",
              "text": "渙，散也。處散之初，乖散未甚，故可以遊行，得其志而違於難也。不在危劇而後乃逃竄，故曰「用拯馬壯吉」。"
            }
          ]
        }
      ]
    },
    {
      "type": "小象",
      "index": 1,
      "lines": [
        {
          "type": "句",
          "value": "《象》曰：初六之吉，順也。",
          "children": [
            {
              "type": "注",
              "text": "觀難而行，不與險爭，故曰順也。"
            }
          ]
        }
      ]
    },
    {
      "type": "爻",
      "index": 2,
      "lines": [
        {
          "type": "句",
          "value": "九二，渙奔其机，悔亡。",
          "children": [
            {
              "type": "注",
              "text": "机，承物者也，謂初也。二俱无應，與初相得，而初得散道，離散而奔，得其所安，故悔亡也。"
            }
          ]
        }
      ]
    },
    {
      "type": "小象",
      "index": 2,
      "lines": [
        {
          "type": "句",
          "value": "《象》曰：渙奔其机，得願也。"
        }
      ]
    },
    {
      "type": "爻",
      "index": 3,
      "lines": [
        {
          "type": "句",
          "value": "六三：渙其躬，无咎。",
          "children": [
            {
              "type": "注",
              "text": "渙之為義，內險而外安者也。散躬志外，不固所守，與剛合志，故得无悔也。"
            }
          ]
        }
      ]
    },
    {
      "type": "小象",
      "index": 3,
      "lines": [
        {
          "type": "句",
          "value": "《象》曰：渙其躬，志在外也。"
        }
      ]
    },
    {
      "type": "爻",
      "index": 4,
      "lines": [
        {
          "type": "句",
          "value": "六四，渙其群，元吉。渙有丘，匪夷所思。",
          "children": [
            {
              "type": "注",
              "text": "踰乎險難，得位體巽，與五合志。內掌機密，外宣化命者也，故能散群之險，以光其道。然處於卑順，不可自專，而為散之任，猶有丘虛匪夷之慮，雖得元吉，所思不可忘也。"
            }
          ]
        }
      ]
    },
    {
      "type": "小象",
      "index": 4,
      "lines": [
        {
          "type": "句",
          "value": "《象》曰：渙其群，元吉，光大也。"
        }
      ]
    },
    {
      "type": "爻",
      "index": 5,
      "lines": [
        {
          "type": "句",
          "value": "九五，渙汁其大號，渙王居，无咎。",
          "children": [
            {
              "type": "注",
              "text": "處尊履正，居巽之中，散汗大號，以盪險阨者也。為渙之主，唯王居之，乃得无咎也。"
            }
          ]
        }
      ]
    },
    {
      "type": "小象",
      "index": 5,
      "lines": [
        {
          "type": "句",
          "value": "《象》曰：王居无咎，正位也。",
          "children": [
            {
              "type": "注",
              "text": "正位不可以假人。"
            }
          ]
        }
      ]
    },
    {
      "type": "爻",
      "index": 6,
      "lines": [
        {
          "type": "句",
          "value": "上九：渙其血，去逖出，无咎。",
          "children": [
            {
              "type": "注",
              "text": "逖，遠也。最遠於害，不近侵克，散其憂傷，遠出者也。散患於遠害之地，誰將咎之哉？"
            }
          ]
        }
      ]
    },
    {
      "type": "小象",
      "index": 6,
      "lines": [
        {
          "type": "句",
          "value": "《象》曰：渙其血，遠害也。"
        }
      ]
    }
  ]
}