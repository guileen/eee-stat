{
  "children": [
    {
      "type": "卦",
      "name": "蠱",
      "down": "巽",
      "up": "艮",
      "lines": [
        {
          "type": "句",
          "value": "蠱，元亨，利涉大川。",
          "children": [
            {
              "type": "注",
              "text": "既蠱則有復治之理。自古治必因亂，亂則開治，理自然也。如卦之才以治蠱，則能致元亨也。蠱之大者，濟時之艱難險阻也，故曰利涉大川。 "
            }
          ]
        },
        {
          "type": "句",
          "value": "先甲三日，後甲三日。",
          "children": [
            {
              "type": "注",
              "text": "甲，數之首，事之始也，如辰之甲乙。甲第，甲令，皆謂首也，事之端也。治蠱之道，當思慮其先後三日，蓋推原先後，為救弊可久之道。先甲謂先於此，究其所以然也。後甲謂後於此，慮其將然也。一日二日至於三日，言慮之深，推之遠也。究其所以然，則知救之之道；慮其將然，則知備之之方。善救則前弊可革，善備則後利可久，此古之聖王所以新天下而垂後世也。後之治蠱者，不明聖人先甲後甲之誡，慮淺而事近，故勞於救世而亂不革，功未及成而弊已生矣。甲者事之首，庚者變更之首。制作政教之類，則云甲，舉其首也。發號施令之事，則云庚，庚猶更也，有所更變也。 "
            }
          ]
        }
      ]
    },
    {
      "type": "彖",
      "lines": [
        {
          "type": "句",
          "value": "《彖》曰：蠱，剛上而柔下，巽而止，蠱。",
          "children": [
            {
              "type": "注",
              "text": "以卦變及二體之義而言。剛上而柔下，謂乾之初九上而為上九，坤之上六下而為初六也。陽剛，尊而在上者也，今往居於上；陰柔，卑而在下者也，今來居於下。男雖少而居上，女雖長而在下，尊卑得正，上下順理，治蠱之道也。由剛之上，柔之下，變而為艮巽。艮，止也。巽，順也。下巽而上止，止於巽順也。以巽順之道治蠱，是以元亨也。 "
            }
          ]
        },
        {
          "type": "句",
          "value": "蠱，元亨而天下治也。",
          "children": [
            {
              "type": "注",
              "text": "治蠱之道，如卦之才，則元亨而天下治矣。夫治亂者，苟能使尊卑上下之義正，在下者巽順，在上者能止齊安定之，事皆止於順，則何蠱之不治也？其道大善而亨也，如此則天下治矣。 "
            }
          ]
        },
        {
          "type": "句",
          "value": "利涉大川，往有事也。",
          "children": [
            {
              "type": "注",
              "text": "方天下壞亂之際，宜涉艱險以往而濟之，是往有所事也。 "
            }
          ]
        },
        {
          "type": "句",
          "value": "先甲三日，後甲三日，終則有始，天行也。",
          "children": [
            {
              "type": "注",
              "text": "夫有始則必有終，既終則必有始，天之道也。聖人知終始之道，故能原始而究其所以然，要終而備其將然，先甲後甲而為之慮，所以能治蠱而致元亨也。 "
            }
          ]
        }
      ]
    },
    {
      "type": "大象",
      "lines": [
        {
          "type": "句",
          "value": "《象》曰：山下有風，蠱。君子以振民育德。",
          "children": [
            {
              "type": "注",
              "text": "山下有風，風遇山而回，則物皆散亂，故為有事之象。君子觀有事之象，以振濟於民，養育其德也。在己則養德，於天下則濟民，君子之所事，无大於此二者。 "
            }
          ]
        }
      ]
    },
    {
      "type": "爻",
      "index": 1,
      "lines": [
        {
          "type": "句",
          "value": "初六，幹父之蠱，有子，考无咎，厲終吉。",
          "children": [
            {
              "type": "注",
              "text": "初六雖居最下，成卦由之，有主之義。居內在下，而為主，子幹父蠱也。子幹父蠱之道，能堪其事，則為有子而其考得无咎，不然則為父之累，故必惕厲，則得終吉也。處卑而尸尊，事自當競畏以六之才，雖能巽順，體乃陰柔，在下无應，而主幹，非有能濟之義，若以不克幹而言，則其義甚小，故專言為子幹蠱之道，必克濟，則不累其父，能厲則可以終吉。乃備見為子幹蠱之大法也。 "
            }
          ]
        }
      ]
    },
    {
      "type": "小象",
      "index": 1,
      "lines": [
        {
          "type": "句",
          "value": "《象》曰：幹父之蠱，意承考也。",
          "children": [
            {
              "type": "注",
              "text": "子幹父之蠱之道，意在承當於父之事也。故祇敬其事，以置父於无咎之地，常懷惕厲，則終得其吉也。盡誠於父事，吉之道也。 "
            }
          ]
        }
      ]
    },
    {
      "type": "爻",
      "index": 2,
      "lines": [
        {
          "type": "句",
          "value": "九二，幹母之蠱，不可貞。",
          "children": [
            {
              "type": "注",
              "text": "九二陽剛，為六五所應，是以陽剛之才在下，而幹夫在上，陰柔之事也。故取子幹母蠱為義，以剛陽之臣輔柔弱之君，義亦相近。二巽體而處柔順義，為多幹母之蠱之道也。夫子之於母，當以柔巽輔導之，使得於義不順，而致敗蠱，則子之罪也。從容將順，豈无道乎。以婦人言之，則陰柔可知。若伸己剛陽之道，遽然矯拂，則傷恩，所害大矣。亦安能入乎。在乎屈己下意，巽順將承，使之身正事治而已。故曰：不可貞。謂不可貞固，盡其剛直之道如是乃中道也，又安能使之為甚高之事乎。若於柔弱之君，盡誠竭忠，致之於中道，則可矣，又安能使之大有為乎。且以周公之聖輔成王，成王非甚柔弱也。然能使之為成王而已。守成不失道，則可矣。固不能使之為羲黃堯舜之事也。二巽體而得中，是能巽順而得中道，合不可貞之義，得幹母蠱之道也。 "
            }
          ]
        }
      ]
    },
    {
      "type": "小象",
      "index": 2,
      "lines": [
        {
          "type": "句",
          "value": "《象》曰：幹母之蠱，得中道也。",
          "children": [
            {
              "type": "注",
              "text": "二得中道而不過剛，幹母蠱之善者也"
            }
          ]
        }
      ]
    },
    {
      "type": "爻",
      "index": 3,
      "lines": [
        {
          "type": "句",
          "value": "九三，幹父之蠱，小有悔，无大咎。",
          "children": [
            {
              "type": "注",
              "text": "三以剛陽之才，居下之上，主幹者也。子幹父之蠱也。以陽處剛而不中，剛之過也。然而在巽體，雖剛過而不為无順，順事親之本也，又居得正，故无大過。以剛陽之才，克幹其事，雖以剛過而有小小之悔，終无大過咎也，然有小悔已，非善事親也。"
            }
          ]
        }
      ]
    },
    {
      "type": "小象",
      "index": 3,
      "lines": [
        {
          "type": "句",
          "value": "《象》曰：幹父之蠱，終无咎也。",
          "children": [
            {
              "type": "注",
              "text": "以三之才幹父之蠱，雖小有悔，終无大咎也。蓋剛斷能幹，不失正而有順，所以終无咎也。"
            }
          ]
        }
      ]
    },
    {
      "type": "爻",
      "index": 4,
      "lines": [
        {
          "type": "句",
          "value": "六四，裕父之蠱，往見吝。",
          "children": [
            {
              "type": "注",
              "text": "四以陰居陰，柔順之才也。所處得正，故為寬裕以處其父事者也。夫柔順之才而處正，僅能循常自守而已，若往幹過常之事，則不勝而見吝也。以陰柔而无應助，往安能濟。"
            }
          ]
        }
      ]
    },
    {
      "type": "小象",
      "index": 4,
      "lines": [
        {
          "type": "句",
          "value": "《象》曰：裕父之蠱，往未得也。",
          "children": [
            {
              "type": "注",
              "text": "以四之才守常，居寬裕之時，則可矣。欲有所往，則未得也。加其所任，則不勝矣。"
            }
          ]
        }
      ]
    },
    {
      "type": "爻",
      "index": 5,
      "lines": [
        {
          "type": "句",
          "value": "六五，幹父之蠱，用譽。",
          "children": [
            {
              "type": "注",
              "text": "五居尊位，以陰柔之質當人君之幹而下應於九二，是能任剛陽之臣也。雖能下應剛陽之賢而倚任之，然己實陰柔，故不能為創始開基之事，承其舊業則可矣，故為幹父之蠱。夫創業垂統之事，非剛明之才則不能繼世之君，雖柔弱之資，茍能任剛賢，則可以為善繼而成令譽也，太甲成王，皆以臣而用譽也。"
            }
          ]
        }
      ]
    },
    {
      "type": "小象",
      "index": 5,
      "lines": [
        {
          "type": "句",
          "value": "《象》曰：幹父用譽，承以德也。",
          "children": [
            {
              "type": "注",
              "text": "幹父之蠱而用有令譽者，以其在下之賢承輔之以剛中之德也。"
            }
          ]
        }
      ]
    },
    {
      "type": "爻",
      "index": 6,
      "lines": [
        {
          "type": "句",
          "value": "上九，不事王侯，高尚其事。",
          "children": [
            {
              "type": "注",
              "text": "上九居蠱之終，无繫應於下，處事之外，无所事之地也。以剛明之才，无應援而處无事之地，是賢人君子不偶於時而高潔自守，不累於世務者也，故云不事王侯，高尚其事，古之人有行之者，伊尹、太公望之始，曾子、子思之徒是也。不屈道以徇時，既不得施設於天下，則自善其身，尊高敦尚其事，守其志節而已。士之自高尚，亦非一道，有懷抱道德不偶於時而高潔自守者，有知止足之道退而自保者，有量能度分安於不求知者，有清介自使守不屑天下之事獨潔其身者，所處雖有得失小大之殊，皆自高尚其事者也。象所謂志可則者，進退合道者也。"
            }
          ]
        }
      ]
    },
    {
      "type": "小象",
      "index": 6,
      "lines": [
        {
          "type": "句",
          "value": "《象》曰：不事王侯，志可則也。",
          "children": [
            {
              "type": "注",
              "text": "如上九之處事外，不累於世務，不臣事於王侯，蓋進退以道，用舍隨時，非賢者能之乎。其所存之志，可為法則也。"
            }
          ]
        }
      ]
    }
  ]
}