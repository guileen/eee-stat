{
  "children": [
    {
      "type": "书名",
      "lines": [
        {
          "type": "句",
          "value": "《彖》曰：柔以時升，巽而順，剛中而應，是以大亨。",
          "children": [
            {
              "type": "注",
              "text": "以二體言。柔升，謂坤上行也。巽既體卑而就下，坤乃順時而上，升以時也，謂時當升也。柔既上而成升，則下巽而上順，以巽順之道升，可謂時矣。二以剛中之道應於五，五以中順之德應於二，能巽而順其升，以時，是以元亨也。《彖》文誤作大亨，解在大有卦。 "
            }
          ]
        },
        {
          "type": "句",
          "value": "用見大人，勿恤，有慶也。",
          "children": [
            {
              "type": "注",
              "text": "凡升之道，必由大人。升於位則由王公，升於道則由聖賢。用巽順剛中之道，以見大人，必遂其升。勿恤，不憂其不遂也。遂其升則己之福慶，而福慶及物也。  "
            }
          ]
        },
        {
          "type": "句",
          "value": "南征吉，志行也。",
          "children": [
            {
              "type": "注",
              "text": "南，人之所向。南征，謂前進也。前進則遂其升而得行其志，是以吉也。 "
            }
          ]
        },
        {
          "type": "句",
          "value": "《象》曰：地中生木，升。君子以順德，積小以高大。",
          "children": [
            {
              "type": "注",
              "text": "木生地中，長而上升，為升之象。君子觀生之象，以順修其德，積累微小以至高大也，順則可進，逆乃退也。萬物之進皆以順道也，善不積不足以成名，學業之充實，道德之崇高，皆由積累而至。積小所以成高大，升之義也。"
            }
          ]
        },
        {
          "type": "句",
          "value": "初六，允升，大吉。",
          "children": [
            {
              "type": "注",
              "text": "初以柔居巽體之下，又巽之主，上承於九二之剛，巽之至者也。二以剛中之德，上應於君，當升之任者也。允者，信從也。初之柔巽，唯信從於二，信二而從之同升，乃大吉也。二以德言，則剛中；以力言，則當任。初之陰柔又无應援，不能自升，從於剛中之賢以進，是由剛中之道也，吉孰大焉。"
            }
          ]
        },
        {
          "type": "句",
          "value": "《象》曰：允升大吉，上合志也。",
          "children": [
            {
              "type": "注",
              "text": "與在上者合志，同升也。上謂九二，從二而升，乃與二同志也。能信從剛中之賢，所以大吉。"
            }
          ]
        },
        {
          "type": "句",
          "value": "九二，孚乃利用禴，无咎。",
          "children": [
            {
              "type": "注",
              "text": "二陽剛而在下，五陰柔而居上。夫以剛而事柔，以陽而從陰，雖有時而然，非順道也。以暗而臨明，以剛而事弱，若黽勉於事勢，非誠服也。上下之交不以誠，其可久乎？其可以有為乎？五雖陰柔，然居尊位。二雖剛陽，事上者也，當內存至誠，不假文飾於外，誠積於中，則自不事外飾，故曰｢利用禴｣，謂尚誠敬也。自古剛強之臣，事柔弱之君，未有不為矯飾者也。禴，祭之簡質者也。云｢浮乃｣謂既孚乃宜不用文飾，專以其誠感過於上也。如是則得无咎。以剛強之臣而事柔弱之君，又當升之時，非誠意相交，其能免於咎乎？"
            }
          ]
        },
        {
          "type": "句",
          "value": "《象》曰：九二之孚，有喜也。",
          "children": [
            {
              "type": "注",
              "text": "二能以孚誠事上，則不唯為臣之道无咎而已，可以行剛中之道，澤及天下，是有喜也。凡象言有慶者，如是，則有慶福及於物也。言有喜者，事既善而又有可喜也，如大畜｢童牛之牿，元吉｣，象云有喜。蓋牿於童則易，又免強制之難，是有可喜也。"
            }
          ]
        },
        {
          "type": "句",
          "value": "九三，升虛邑。",
          "children": [
            {
              "type": "注",
              "text": "三以陽剛之才，正而且巽，上皆順之，復有援應，以是而升，如入无人之邑，孰禦哉。"
            }
          ]
        },
        {
          "type": "句",
          "value": "《象》曰：升虛邑，无所疑也。",
          "children": [
            {
              "type": "注",
              "text": "入无人之邑，其進无疑阻也。"
            }
          ]
        },
        {
          "type": "句",
          "value": "六四，王用亨于岐山，吉，无咎。",
          "children": [
            {
              "type": "注",
              "text": "四柔順之才，上順君之升，下順下之進，己則止其所焉。以陰居柔，陰而在下，止其所也。昔者，文王之居岐山之下，上順天子而欲致之有道，下順天下之賢而使之升進，己則柔順謙恭不出其位。至德如此，周之王業用是而亨也。四能如是，則亨而吉且无咎矣。四之才固自善矣，復有无咎之辭，何也？曰：四之才雖善，而其位當戒也。居近君之位，在升之時，不可復升，升則凶咎可知，故云，如文王則吉而无咎也。然處大臣之位，不得无事。於升當上升其君之道，下升天下之賢，己則止其分焉。分雖當止而德則當升也，道則當亨也。盡斯道者，其唯文王乎。"
            }
          ]
        },
        {
          "type": "句",
          "value": "《象》曰：王用亨于岐山，順事也。",
          "children": [
            {
              "type": "注",
              "text": "四居近君之位而當升時，得吉而无咎者，以其有順德也。以柔居坤，順之至也。文王之亨于岐山，亦以順時而已。上順於上，下順乎下，己順處其義，故云：順事也。"
            }
          ]
        },
        {
          "type": "句",
          "value": "六五，貞吉，升階。",
          "children": [
            {
              "type": "注",
              "text": "五以下有剛中之應，故能居尊位而吉。然質本陰柔，必守貞固乃得其吉也。若不能貞固，則信賢不篤，任賢不終，安能吉也。階所由而升也，任剛中之賢，輔之而升，猶登進自階，言有由而易也。指言九二正應，然在下之賢皆用升之階也。能用賢則彙升矣。"
            }
          ]
        },
        {
          "type": "句",
          "value": "《象》曰：貞吉，升階，大得志也。",
          "children": [
            {
              "type": "注",
              "text": "倚任賢才而能貞固如是而升，可以致天下之大治，其志可大得也。君道之升，患无賢才之助爾，有助則猶自階而升也。"
            }
          ]
        },
        {
          "type": "句",
          "value": "上六，冥升，利于不息之貞。",
          "children": [
            {
              "type": "注",
              "text": "六以陰居升之極，昏冥於升，知進而不知止者也，其為不明甚矣。然求升不已之心，有時而用，於貞正而當不息之事則為宜矣。君子於貞正之德，終日乾乾，自強不息，如上六不已之心，用之於此則利也。以小人貪求无已之心，移於進德，則何善如之。"
            }
          ]
        },
        {
          "type": "句",
          "value": "《象》曰：冥升在上，消不富也。",
          "children": [
            {
              "type": "注",
              "text": "昏冥於升，極上而不知已，唯有消亡，豈復有加益也。不富，无復增益也。升既極，則有退而无進也。"
            },
            {
              "type": "注",
              "text": "伊川易傳　卷三"
            }
          ]
        }
      ]
    }
  ]
}