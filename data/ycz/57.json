{
  "children": [
    {
      "type": "卦",
      "name": "巽",
      "down": "巽",
      "up": "巽",
      "lines": [
        {
          "type": "句",
          "value": "巽，小亨，利有攸往，利見大人。",
          "children": [
            {
              "type": "注",
              "text": "卦之才，可以小亨，利有攸往，利見大人也。巽與兌，皆剛中正。巽說義，亦相類，而兌則亨，巽乃小亨者，兌陽之為也，巽陰之為也。兌柔在外，用柔也；巽柔在內，性柔也。巽之亨，所以小也。"
            }
          ]
        }
      ]
    },
    {
      "type": "彖",
      "lines": [
        {
          "type": "句",
          "value": "彖曰：重巽以申命。",
          "children": [
            {
              "type": "注",
              "text": "重巽者，上下皆巽也。上巽道以出命，下奉命而順從，上下皆順，重巽之象也，又重為重複之義。君子體重巽之義，以申復其命令。申，重復也，丁寧之謂也。"
            }
          ]
        },
        {
          "type": "句",
          "value": "剛巽乎中正而志行。柔皆順乎剛，是以小亨。",
          "children": [
            {
              "type": "注",
              "text": "以卦才言也。陽剛居巽而得中正，巽順於中正之道也。陽性上，其志在以中正之道上行也。又上下之柔皆巽順於剛，其才如是，雖內柔，可以小亨也。"
            }
          ]
        },
        {
          "type": "句",
          "value": "利有攸往，利見大人。",
          "children": [
            {
              "type": "注",
              "text": "巽順之道，无往不能入，故利有攸往。巽順雖善道，必知所從，能巽順於陽剛中正之大人，則為利，故利見大人也，如五二之陽剛中正大人也。巽順不於大人，未必不為過也。"
            }
          ]
        }
      ]
    },
    {
      "type": "大象",
      "lines": [
        {
          "type": "句",
          "value": "象曰：隨風，巽。君子以申命行事。",
          "children": [
            {
              "type": "注",
              "text": "兩風相重，隨風也。隨，相繼之義。君子觀重巽，相繼以順之象，而以申命令，行政事。隨與重，上下皆順也。上順下而出之，下順上而從之，上下皆順，重巽之義也。命令政事，順理則合民心，而民順從矣。"
            }
          ]
        }
      ]
    },
    {
      "type": "爻",
      "index": 1,
      "lines": [
        {
          "type": "句",
          "value": "初六，進退，利武人之貞。",
          "children": [
            {
              "type": "注",
              "text": "六以陰柔居卑，巽而不中，處最下而承剛，過於卑巽者也。陰柔之人，卑巽太過，則志意恐畏而不安，或進或退，不知所從。其所利在武人之貞。若能用武人剛貞之志，則為宜也。勉為剛貞，則无過卑恐畏之失矣。"
            }
          ]
        }
      ]
    },
    {
      "type": "小象",
      "index": 1,
      "lines": [
        {
          "type": "句",
          "value": "象曰：進退，志疑也。利武人之貞，志治也。",
          "children": [
            {
              "type": "注",
              "text": "進退，不知所安者，其志疑懼也。利用武人之剛貞，以立其志，則其志治也。治，謂修立也。"
            }
          ]
        }
      ]
    },
    {
      "type": "爻",
      "index": 2,
      "lines": [
        {
          "type": "句",
          "value": "九二，巽在牀下，用史巫紛若，吉，无咎。",
          "children": [
            {
              "type": "注",
              "text": "二居巽時，以陽處陰而在下，過於巽者也。牀，人之所安，巽在牀下，是過於巽所安矣。人之過於卑巽，非恐怯則陷說，皆非正也。二實剛中，雖巽體而居柔，為過於巽，非有邪心也。恭巽之過，雖非正禮，可以遠恥辱，絕怨咎，亦吉道也。史巫者，通誠意於神明者也。紛若，多也。苟至誠，安於謙，巽能使通其誠意者，多則吉而无咎，謂其誠足以動人也。人不察其誠意，則以過巽，為諂矣。"
            }
          ]
        }
      ]
    },
    {
      "type": "小象",
      "index": 2,
      "lines": [
        {
          "type": "句",
          "value": "象曰：紛若之吉，得中也。",
          "children": [
            {
              "type": "注",
              "text": "二以居柔在下，為過巽之象，而能使通其誠意者，眾多紛然，由得中也。陽居中，為中實之象。中既誠實，則人自當信之以誠意，則非諂畏也，所以吉而无咎。"
            }
          ]
        }
      ]
    },
    {
      "type": "爻",
      "index": 3,
      "lines": [
        {
          "type": "句",
          "value": "九三，頻巽，吝。",
          "children": [
            {
              "type": "注",
              "text": "三以陽處剛，不得其中，又在下體之上，以剛亢之資，而居巽順之時，非能巽者，勉而為之，故屢失也。居巽之時，處下而上臨之以巽，又四以柔巽相親，所乘者剛，而上復有重剛，雖欲不巽，得乎？故頻失而頻巽，是可吝也。"
            }
          ]
        }
      ]
    },
    {
      "type": "小象",
      "index": 3,
      "lines": [
        {
          "type": "句",
          "value": "象曰：頻巽之吝，志窮也。",
          "children": [
            {
              "type": "注",
              "text": "三之才資，本非能巽。而上臨之，以巽承重剛而履剛。勢不得行其志，故頻失而頻巽，是其志窮困，可吝之甚也。"
            }
          ]
        }
      ]
    },
    {
      "type": "爻",
      "index": 4,
      "lines": [
        {
          "type": "句",
          "value": "六四，悔亡，田獲三品。",
          "children": [
            {
              "type": "注",
              "text": "陰柔无援，而承乘皆剛，宜有悔也。而四以陰居陰，得巽之正。在上體之下，居上而能下也。居上之下，巽於上也。以巽臨下，巽於下也。善處如此，故得悔亡，所以得悔亡，以如田之獲三品也。獲三品及於上下也。田獵之獲，分三品：一為乾豆，一供賓客與充庖，一頒徒御。四能巽於上下之陽，如田之獲三品，謂遍及上下也。四之地，本有悔，以處之至善，故悔亡，而復有功天下之事，苟善處則悔，或可以為功也。"
            }
          ]
        }
      ]
    },
    {
      "type": "小象",
      "index": 4,
      "lines": [
        {
          "type": "句",
          "value": "象曰：田獲三品，有功也。",
          "children": [
            {
              "type": "注",
              "text": "巽於上下，如田之獲三品，而遍及上下，成巽之功也。"
            }
          ]
        }
      ]
    },
    {
      "type": "爻",
      "index": 5,
      "lines": [
        {
          "type": "句",
          "value": "九五，貞吉，悔亡，无不利。无初有終。先庚三日，後庚三日，吉。",
          "children": [
            {
              "type": "注",
              "text": "五居尊位，為巽之主，命令之所出也。處得中正，盡巽之善。然巽者，柔順之道，所利在貞，非五之不足，在巽當戒也。既貞則吉而悔亡，无所不利。貞，正中也，處巽出令，皆以中正為吉，柔巽而不貞，則有悔，安能无所不利也。命令之出，有所變更也。无初，始未善也。有終，更之使善也。若己善，則何用命也，何用更也。先庚三日，後庚三日，吉，出命更改之道，當如是也。甲者事之端也，庚者變更之始也。十干，戊已為中，過中則變，故謂之庚，事之改，更當原始要終，如先甲後甲之義，如是則吉也。解在蠱卦。"
            }
          ]
        }
      ]
    },
    {
      "type": "小象",
      "index": 5,
      "lines": [
        {
          "type": "句",
          "value": "象曰：九五之吉，位中正也。",
          "children": [
            {
              "type": "注",
              "text": "九五之吉，以處中正也。得中正之道，則吉而其悔亡也。正中，謂不過、无不及，正得其中也。處柔巽與出命令，唯得中為善，失中則悔也。"
            }
          ]
        }
      ]
    },
    {
      "type": "爻",
      "index": 6,
      "lines": [
        {
          "type": "句",
          "value": "上九，巽在牀下，喪其資斧，貞凶。",
          "children": [
            {
              "type": "注",
              "text": "牀，人所安也。在牀下，過所安之義也。九居巽之極，過於巽者也，資所有也，斧以斷也。陽剛本有斷，以過巽，而失其剛，斷失其所有，喪資斧也。居上而過巽，至於自失在正道，為凶也。"
            }
          ]
        }
      ]
    },
    {
      "type": "小象",
      "index": 6,
      "lines": [
        {
          "type": "句",
          "value": "象曰：巽在牀下，上窮也。喪其資斧，正乎凶也。",
          "children": [
            {
              "type": "注",
              "text": "巽在牀下，過於巽也。處卦之上，巽至於窮極也。居上而過極於巽，至於自失，得為正乎，乃凶道也。巽本善行，故疑之曰，得為正乎，復斷之曰乃凶也。"
            }
          ]
        }
      ]
    }
  ]
}