{
  "children": [
    {
      "type": "卦",
      "name": "師",
      "down": "坎",
      "up": "坤",
      "lines": [
        {
          "type": "卦名",
          "value": "　師   坎下坤上",
          "children": [
            {
              "type": "注",
              "text": "師，《序卦》：訟必有眾起，故受之以師，師之興由有爭也，所以次訟也。為卦坤上坎下。以二體言之：地中有水，為眾聚之象。以二卦之義言之：内險外順，險道而以順行，師之義也。以爻言之：一陽而為眾陰之主，統眾之象也。比以一陽為眾陰之主而在上，君之象也；師以一陽為眾陰之主而在下，將帥之象也。"
            }
          ]
        },
        {
          "type": "句",
          "value": "師貞，丈人吉，无咎。",
          "children": [
            {
              "type": "注",
              "text": "師之道，以正為本，興師動眾以毒天下而不以正，民弗從也，强驅之耳。故師以貞為主，其動雖正也，帥之者，必丈人，則吉而无咎也。蓋有吉而有咎者，有无咎而不吉者，吉且无咎，乃盡善也。丈人者，尊嚴之稱。帥師總眾，非眾所尊信畏服，則安能得人心之從？故司馬穰苴擢自微賤，授之以眾，乃以眾心未服，請莊賈為將也。所謂丈人不必素居崇貴，但其才謀德業，眾所畏服則是也。如穰苴既誅莊賈，則眾心畏服，乃丈人矣。又如淮隂侯起於微賤，遂為大將，蓋其謀為有以使人尊畏也。"
            }
          ]
        }
      ]
    },
    {
      "type": "彖",
      "lines": [
        {
          "type": "句",
          "value": "彖曰：師眾也，貞正也，能以眾正可以王矣。",
          "children": [
            {
              "type": "注",
              "text": "能使眾人皆正，可以王天下矣。得眾心服從而歸正，王道止於是也。"
            }
          ]
        },
        {
          "type": "句",
          "value": "剛中而應，行險而順。",
          "children": [
            {
              "type": "注",
              "text": "言二也。以剛處中，剛而得中道也，六五之君為正應，信任之専也，雖行險道而以順動，所謂義兵，王者之師也。上順下險，行險而順也。"
            }
          ]
        },
        {
          "type": "句",
          "value": "以此毒天下，而民從之，吉又何咎矣。",
          "children": [
            {
              "type": "注",
              "text": "師旅之興，不无傷財害人，毒害天下，然而民心從之者，以其義動也。古者東征西怨，民心從也，如是故吉而无咎。吉謂必克，无咎謂合義，又何咎矣？其義故无咎也。"
            }
          ]
        }
      ]
    },
    {
      "type": "大象",
      "lines": [
        {
          "type": "句",
          "value": "象曰：地中有水，師，君子以容民畜眾。",
          "children": [
            {
              "type": "注",
              "text": "地中有水，水聚於地中，為眾聚之象，故為師也。君子觀地中有水之象，以容保其民，畜聚其眾也。"
            }
          ]
        }
      ]
    },
    {
      "type": "爻",
      "index": 1,
      "lines": [
        {
          "type": "句",
          "value": "初六：師出以律，否臧凶。",
          "children": [
            {
              "type": "注",
              "text": "初，師之始也。故言出師之義及行師之道在邦國。興師而言合義理則是以律法也。謂以禁亂誅暴而動，苟動不以義，則雖善亦凶道也。善，謂克勝，凶，謂殃民害義也。在行師而言，律謂號令節制，行師之道以號令節制為本，所以統制於眾不以律，則雖善亦凶。雖使勝，猶凶道也。制師无法，幸而不敗且勝者，時有之矣。聖人之所戒也。"
            }
          ]
        }
      ]
    },
    {
      "type": "小象",
      "index": 1,
      "lines": [
        {
          "type": "句",
          "value": "象曰：師出以律，失律凶也。",
          "children": [
            {
              "type": "注",
              "text": "師出當以律，失律則凶矣，雖幸而勝，亦凶道也。"
            }
          ]
        }
      ]
    },
    {
      "type": "爻",
      "index": 2,
      "lines": [
        {
          "type": "句",
          "value": "九二：在師中，吉无咎，王三錫命。",
          "children": [
            {
              "type": "注",
              "text": "師卦惟九二一陽，為眾陰所歸。五居君位，是其正應，二乃師之主，專制其事者也。居下而專制其事，唯在師則可。自古命將閫外之事，得專制之在師，專制而得中道，故吉而无咎。蓋恃專則失為下之道，不專則无成功之理，故得中為吉。凡師之道，威和並至則吉也。既處之盡其善，則能成功而安天下，故王錫寵命至于三也。凡事至于三者，極也。六五在上，既專意任，復厚其寵數，蓋禮不稱，則威不重，而下不信也。他卦九二為六五所任者有矣，唯師專主其事，而為眾陰所歸，故其義最大。人臣之道，於事无所敢專，唯閫外之事則專制之。雖制之在己，然因師之力而能致者，皆君所與而職當為也。世儒有論魯祀周公以夫子禮樂。以為周公能為人臣，不能為之功，則可用人臣，不得用之禮樂，是不知人臣之道也。夫居周公之位，則為周公之事，由其位而能為者，皆所當為也。周公乃盡其職耳，子道亦然。唯孟子為知此義，故曰｢事親若曽子者，可也｣，未嘗以曽子之孝為有餘也。蓋子之身所能為者，皆所當為也。"
            }
          ]
        }
      ]
    },
    {
      "type": "小象",
      "index": 2,
      "lines": [
        {
          "type": "句",
          "value": "象曰：在師中吉，承天寵也。王三錫命，懷萬邦也。",
          "children": [
            {
              "type": "注",
              "text": "在師中吉者，以其承天之寵任也。天謂王也，人臣非君寵任之，則安得專征之權而有成功之吉？象以二專主其事，故發此義，與前所云世儒之見異矣，王三錫以恩命褒其成功，所以懐萬邦也。"
            }
          ]
        }
      ]
    },
    {
      "type": "爻",
      "index": 3,
      "lines": [
        {
          "type": "句",
          "value": "六三：師或輿尸，凶。",
          "children": [
            {
              "type": "注",
              "text": "三居下卦之上，居位當任者也。不唯其才陰柔不中正，師旅之事，任當專一，二既以剛中之才為上信倚，必專其事，乃有成功，若或更使眾人主之，凶之道也。輿尸，眾主也，蓋指三也，以三居下之上，故發此義。軍旅之事，任不專一，覆敗必矣。"
            }
          ]
        }
      ]
    },
    {
      "type": "小象",
      "index": 3,
      "lines": [
        {
          "type": "句",
          "value": "象曰：師或輿尸，大无功也。",
          "children": [
            {
              "type": "注",
              "text": "倚付二，三安能成功？豈唯无功，必以致凶也。"
            }
          ]
        }
      ]
    },
    {
      "type": "爻",
      "index": 4,
      "lines": [
        {
          "type": "句",
          "value": "六四：師左次，无咎。",
          "children": [
            {
              "type": "注",
              "text": "師之進，以强勇也，四以柔居陰，非能進而克捷者也。知不能進而退，故左次。左次，退舍也。量宜進退，乃所當也，故无咎。見可而進，知難而退，師之常也。唯取其退之得，宜不論其才之能否也。度不能進而完師以退，愈於覆敗遠矣。可進而退，乃為咎也，易之發此義以示後世，其仁深矣。"
            }
          ]
        }
      ]
    },
    {
      "type": "小象",
      "index": 4,
      "lines": [
        {
          "type": "句",
          "value": "象曰：左次无咎，未失常也。",
          "children": [
            {
              "type": "注",
              "text": "行師之道，因時施宜乃其常也。故左次未必為失也，如四退次乃得其宜，是以无咎。"
            }
          ]
        }
      ]
    },
    {
      "type": "爻",
      "index": 5,
      "lines": [
        {
          "type": "句",
          "value": "六五：田有禽，利執言，无咎。長子帥師，弟子輿尸，貞凶。",
          "children": [
            {
              "type": "注",
              "text": "五，君位，興師之主也，故言興師任將之道。師之興，必以蠻夷猾夏冦賊姦宄為生民之害，不可懷來，然後奉辭以誅之。若禽獸入于田中，侵害稼穡，於義宜獵取則獵取之。如此而動，乃得无咎。若輕動以毒天下，其咎大矣。執言，奉辭也，明其罪而討之也。若秦皇漢武皆窮山林以索禽獸者也，非田有禽也。任將授師之道，當以長子帥師，二在下而為師之主，長子也。若以弟子眾主之，則所為雖正亦凶也。弟子凡非長者也，自古任將不專而致覆敗者，如晉荀林父邲之戰，唐郭子儀相州之敗是也。"
            }
          ]
        }
      ]
    },
    {
      "type": "小象",
      "index": 5,
      "lines": [
        {
          "type": "句",
          "value": "象曰：長子帥師，以中行也。弟子輿尸，使不當也。",
          "children": [
            {
              "type": "注",
              "text": "長子謂二，以中正之德合於上，而受任以行。若復使其餘者眾尸其事，是任使之不當也，其凶宜矣。"
            }
          ]
        }
      ]
    },
    {
      "type": "爻",
      "index": 6,
      "lines": [
        {
          "type": "句",
          "value": "上六：大君有命，開國承家，小人勿用。",
          "children": [
            {
              "type": "注",
              "text": "上，師之終也，功之成也，大君以爵命，賞有功也。開國，封之為諸侯也；承家，以為卿大夫也。承，受也。小人者雖有功不可用也，故戒使勿用。師旅之興，成功非一道，不必皆君子也，故戒以小人有功不可用也，賞之以金帛祿位可也，不可使有國家而為政也。小人平時易致驕盈，况挾其功乎？漢之英彭所以亡也，聖人之深慮遠戒也。此專言師終之義，不取爻義，蓋以其大者。若以爻言，則六以柔居順之極，師既終而在无位之地，善處而无咎者也。"
            }
          ]
        }
      ]
    },
    {
      "type": "小象",
      "index": 6,
      "lines": [
        {
          "type": "句",
          "value": "象曰：大君有命，以正功也。小人勿用，必亂邦也。",
          "children": [
            {
              "type": "注",
              "text": "大君持恩賞之柄，以正軍旅之功，師之終也。雖賞其功，小人則不可以有功而任用之，用之必亂邦。小人恃功而亂邦者，古有之矣。"
            }
          ]
        }
      ]
    }
  ]
}