{
  "children": [
    {
      "type": "书名",
      "lines": [
        {
          "type": "句",
          "value": "《彖》曰：大有，柔得尊位，大中而上下應之，曰大有。",
          "children": [
            {
              "type": "注",
              "text": "處尊以柔，居中以大，體无二陰以分其應，上下應之，靡所不納，大有之義也。"
            }
          ]
        },
        {
          "type": "句",
          "value": "其德剛健而文明，應乎天而時行，是以元亨。",
          "children": [
            {
              "type": "注",
              "text": "德應於天，則行不失時矣。剛健不滯，文明不犯，應天則大，時行无違，是以元亨。"
            },
            {
              "type": "疏",
              "lines": [
                {
                  "type": "句",
                  "value": "疏　正義曰：「大有，柔得尊位大中，而上下應之，曰大有」者釋此卦稱大有之義。大中者，謂六五處大以中，柔處尊位，是其大也。居上卦之內，是其中也。"
                },
                {
                  "type": "句",
                  "value": "「其德剛健而文明，應乎天而時行，是以元亨」者，釋「元亨」之義。剛健謂乾也。文明謂離也。「應乎天而時行」者，褚氏、莊氏云：六五應九二，九二在乾體，故云應乎天也。德應於天，則行不失時，與時而行，則萬物大得亨通，故云「是以元亨」。"
                },
                {
                  "type": "句",
                  "value": "注「德應」至「元亨」。　正義曰：「剛健不滯」者，剛健則物不擁滯也。「文明不犯」者，文理明察則不犯於物也。「應天則大」者，能應於天則盛大也。「時行无違」者，以時而行，物无違也。以有此諸事，故大通而元亨也。"
                }
              ]
            }
          ]
        }
      ]
    },
    {
      "type": "大象",
      "lines": [
        {
          "type": "句",
          "value": "《象》曰：火在天上，大有。君子以遏惡揚善，順天休命。",
          "children": [
            {
              "type": "注",
              "text": "大有，包容之象也。故遏惡揚善，成物之美，順夫天德，休物之命。"
            },
            {
              "type": "疏",
              "lines": [
                {
                  "type": "句",
                  "value": "疏　正義曰：「君子以遏惡揚善」者，大有包容之義，故君子象之，亦當包含遏匿其惡，褒揚其善，順奉天德，休美物之性命，皆取含容之義也。不云天在火下而云火在天上者，天體高明，火又在上，火是照耀之物而在於天上，是光明之甚，无所不照，亦是包含之義，又為揚善之理也。"
                }
              ]
            }
          ]
        }
      ]
    },
    {
      "type": "爻",
      "index": 1,
      "lines": [
        {
          "type": "句",
          "value": "初九，无交害。匪咎，艱則无咎。",
          "children": [
            {
              "type": "注",
              "text": "以夫剛健為大有之始，不能履中，滿而不溢，術斯以往，後害必至。其欲匪咎，艱則无咎也。"
            }
          ]
        }
      ]
    },
    {
      "type": "小象",
      "index": 1,
      "lines": [
        {
          "type": "句",
          "value": "《象》曰：大有初九，无交害也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：以夫剛健為大有之始，不能履中謙退，雖无交切之害，久必有凶。其欲匪咎，能自艱難其志則得无咎，故云「无交害，匪咎，艱則无咎」也。"
                },
                {
                  "type": "句",
                  "value": "注「以夫」至「无咎也」。　正義曰：「不能履中，滿而不溢」者，以不在二位，是不能履中。在大有之初，是盈滿，身行剛健，是溢也，故云「不能履中，滿而不溢」。"
                }
              ]
            }
          ]
        }
      ]
    },
    {
      "type": "爻",
      "index": 2,
      "lines": [
        {
          "type": "句",
          "value": "九二，大車以載，",
          "children": [
            {
              "type": "注",
              "text": "任重而不危。"
            }
          ]
        },
        {
          "type": "句",
          "value": "有攸往，无咎。",
          "children": [
            {
              "type": "注",
              "text": "健不違中，為五所任，任重不危，致遠不泥，故可以往而无咎也。"
            }
          ]
        }
      ]
    },
    {
      "type": "小象",
      "index": 2,
      "lines": [
        {
          "type": "句",
          "value": "《象》曰：大車以載，積中不敗也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「大車以載」者，體是剛健，而又居中，身被委任，其任重也。能堪受其任，不有傾危，猶若大車以載物也。此假外象以喻人事。"
                },
                {
                  "type": "句",
                  "value": "「有攸往，无咎」者，堪當重任，故有所往无咎者，以居失其位，嫌有凶咎，故云无咎也。"
                },
                {
                  "type": "句",
                  "value": "《象》曰「積中不敗」者，釋「大車以載」之義。物既積聚，身有中和，堪受所積之物聚在身上，不至於敗也。"
                },
                {
                  "type": "句",
                  "value": "注「任重而不危」。　正義曰：釋「大車以載」之意。大車謂牛車也。載物既多，故云任重。車材彊壯，故不有傾危也。"
                }
              ]
            }
          ]
        }
      ]
    },
    {
      "type": "爻",
      "index": 3,
      "lines": [
        {
          "type": "句",
          "value": "九三，公用亨于天子，小人弗克。",
          "children": [
            {
              "type": "注",
              "text": "處大有之時，居下體之極，乘剛健之上，而履得其位，與五同功，威權之盛，莫此過焉。公用斯位，乃得通乎天子之道也。小人不克，害可待也。"
            }
          ]
        }
      ]
    },
    {
      "type": "小象",
      "index": 3,
      "lines": [
        {
          "type": "句",
          "value": "《象》曰：公用亨于天子，小人害也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「公用亨于天子」者，九三處大有之時，居下體之極，乘剛健之上，履得其位，與五同功。五為王位，三既與之同功，則威權之盛，莫盛於此，乃得通乎天子之道，故云「公用亨于天子」。「小人弗克」者，小人德劣，不能勝其位，必致禍害，故云「小人不克」也。"
                },
                {
                  "type": "句",
                  "value": "注「處大」至「可待也」。　正義曰：「與五同功」者，《繫辭》云：「三與五同功」。此云「與五同功」，謂五為王位，三既能與五之同功，則威權與五相似，故云「威權之盛，莫此過焉」。"
                }
              ]
            }
          ]
        }
      ]
    },
    {
      "type": "爻",
      "index": 4,
      "lines": [
        {
          "type": "句",
          "value": "九四，匪其彭，无咎。",
          "children": [
            {
              "type": "注",
              "text": "既失其位，而上近至尊之威，下比分權之臣，其為懼也，可謂危矣。唯夫有聖知者，乃能免斯咎也。三雖至盛，五不可舍，能辯斯數，專心承五，常匪其旁，則无咎矣。旁謂三也。"
            }
          ]
        }
      ]
    },
    {
      "type": "小象",
      "index": 4,
      "lines": [
        {
          "type": "句",
          "value": "《象》曰：匪其彭，无咎，明辯晢也。",
          "children": [
            {
              "type": "注",
              "text": "明猶才也。"
            },
            {
              "type": "疏",
              "lines": [
                {
                  "type": "句",
                  "value": "疏　正義曰：「匪其彭无咎」者，匪，非也。彭，旁也。謂九三在九四之旁，九四若能專心承五，非取其旁，九四言不用三也。如此乃得无咎也。既失其位，上近至尊之威，下比分權之臣，可謂危矣。能棄三歸五，故得无咎也。"
                },
                {
                  "type": "句",
                  "value": "《象》曰「明辯晢也」者，釋「匪其彭无咎」之義。明猶才也。九四所以能去其旁之九三者，由九四才性辯而晢知，能斟酌事宜，故云「明辯晢」也。"
                }
              ]
            }
          ]
        }
      ]
    },
    {
      "type": "爻",
      "index": 5,
      "lines": [
        {
          "type": "句",
          "value": "六五，厥孚交如，威如，吉。",
          "children": [
            {
              "type": "注",
              "text": "居尊以柔，處大以中，无私於物，上下應之，信以發志，故其孚交如也。夫不私於物，物亦公焉。不疑於物，物亦誠焉。既公且信，何難何備？不言而教行，何為而不威如？為大有之主，而不以此道，吉可得乎？"
            }
          ]
        }
      ]
    },
    {
      "type": "小象",
      "index": 5,
      "lines": [
        {
          "type": "句",
          "value": "《象》曰：厥孚交如，信以發志也。威如之吉，易而无備也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「六五，厥孚交如」者，厥，其也。孚，信也。交謂交接也。如，語辭也。六五居尊以柔，處大以中，无私於物，上下應之，故其誠信，物來交接，故云「厥孚交如」也。「威如吉」者，威，畏也。既誠且信，不言而教行，所為之處，人皆畏敬，故云威如。以用此道，故得吉也。"
                },
                {
                  "type": "句",
                  "value": "《象》曰「信以發志」者，釋「厥孚交如」之義。由己誠信，發起其志，故上下應之，與之交接也。「威如之吉，易而无備」者，釋「威如之吉」之義。所以威如得吉者，以己不私於物，唯行簡易，无所防備，物自畏之，故云「易而无備」也。"
                }
              ]
            }
          ]
        }
      ]
    },
    {
      "type": "爻",
      "index": 6,
      "lines": [
        {
          "type": "句",
          "value": "上九，自天祐之，吉无不利。",
          "children": [
            {
              "type": "注",
              "text": "大有，豐富之世也。處大有之上而不累於位，志尚乎賢者也。餘爻皆乘剛，而己獨乘柔順也。五為信德，而己履焉，履信之謂也。雖不能體柔，而以剛乘柔，思順之義也。居豐有之世，而不以物累其心，高尚其志，尚賢者也。爻有三德，盡夫助道，故《繫辭》具焉。"
            }
          ]
        }
      ]
    },
    {
      "type": "小象",
      "index": 6,
      "lines": [
        {
          "type": "句",
          "value": "《象》曰：大有上吉，自天祐也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：釋所以大有。上九而得吉者，以有三德，從天巳下，悉皆祐之，故云「自天祐之」。"
                },
                {
                  "type": "句",
                  "value": "注「大有」至「具焉」。　正義曰：「不累於位，志尚乎賢」者，既居豐富之時，應須以富有為累也。既居无位之地，不以富有縈心，是不繫累於位。既能清靜高絜，是慕尚賢之行也。「爻有三德」者，「五為信德，而己履焉，履信之謂」，是一也。「以剛乘柔，思順之義」，是二也。「不以物累於心，高尚其志，尚賢者」，是三也。「爻有三德，盡夫助道」者，天尚祐之，則无物不祐，故云「盡夫助道」也。"
                }
              ]
            }
          ]
        }
      ]
    }
  ]
}