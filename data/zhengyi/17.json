{
  "children": [
    {
      "type": "书名",
      "lines": [
        {
          "type": "句",
          "value": "《彖》曰：隨，剛來而下柔，動而說，隨。大亨貞无咎，而天下隨時。隨時之義大矣哉！",
          "children": [
            {
              "type": "注",
              "text": "震剛而兌柔也，以剛下柔，動而之說，乃得隨也。為隨而不大通，逆於時也。相隨而不為利正，災之道也。故大通利貞，乃得无咎也。為隨而令大通利貞，得於時也，得時則天下隨之矣。隨之所施，唯在於時也。時異而不隨，否之道也，故隨時之義大矣哉！"
            }
          ]
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：「隨剛來而下柔，動而說，隨」者，此釋隨卦之義。所以致此隨者，由剛來而下柔。剛謂震也，柔謂兌也。震處兌下，是剛來下柔。震動而兌說，既能下人，動則喜說，所以物皆隨從也。「大亨貞无咎而天下隨時」者，以有大亨貞正，无有咎害，而天下隨之，以正道相隨，故隨之者廣。若不以大亨貞无咎，而以邪僻相隨，則天下不從也。隨時之義大矣哉，若以元亨利貞，則天下隨從，即隨之義意廣大矣哉，謂隨之初始，其道未弘，終久義意而美大也。特云「隨時」者，謂隨其時節之義，謂此時宜行元亨利貞，故云「隨時」也。"
            },
            {
              "type": "句",
              "value": "注云「震剛」至「矣哉」！　正義曰：為隨而不大通，逆於時也。物既相隨之時，若王者不以廣大開通，使物閉塞，是違逆於隨從之時也。「相隨而不為利，正災之道」者，凡物之相隨，多曲相朋附，不能利益於物，守其正直，此則小人之道長，災禍及之，故云災之道也。「隨之所施，唯在于時」者，隨時之義，言隨時施設，唯在於得時。若能大通利貞，是得時也。若不能大通利貞，是失時也。「時異而不隨，否之道」者，凡所遇之時，體无恒定，或值不動之時，或值相隨之時，舊來恒往，今須隨從。時既殊異於前，而不使物相隨，則是否塞之道，當須可隨則隨，逐時而用，所利則大，故云「隨時之義大矣哉」！"
            }
          ]
        }
      ]
    },
    {
      "type": "大象",
      "lines": [
        {
          "type": "句",
          "value": "《象》曰：澤中有雷，隨，君子以嚮晦入宴息。",
          "children": [
            {
              "type": "注",
              "text": "澤中有雷，動說之象也。物皆說隨，可以无為，不勞明鑒。故君子向晦入宴息也。"
            }
          ]
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：《說卦》云：「動萬物者莫疾乎雷，說萬物者莫說乎澤。故《注》云：「澤中有雷，動說之象也。」「君子以嚮晦入宴息」者，明物皆說豫相隨，不勞明鑒，故君子象之。鄭玄云：「晦，宴也。猶人君既夕之後，入於宴寢而止息。」"
            }
          ]
        }
      ]
    },
    {
      "type": "爻",
      "index": 1,
      "lines": [
        {
          "type": "句",
          "value": "初九，官有渝，貞吉。出門交有功。",
          "children": [
            {
              "type": "注",
              "text": "居隨之始，上无其應，无所偏係，動能隨時，意无所主者也。隨不以欲，以欲隨宜者也。故官有渝變，隨不失正也。出門无違，何所失哉！"
            }
          ]
        }
      ]
    },
    {
      "type": "小象",
      "index": 1,
      "lines": [
        {
          "type": "句",
          "value": "《象》曰：官有渝，從正吉也。出門交有功，不失也。"
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：「官有渝」者，官謂執掌之職。人心執掌，與官同稱，故人心所主，謂之官。渝，變也。此初九既无其應，无所偏係，可隨則隨，是所執之志有能渝變也。唯正是從，故貞吉也。「出門交有功」者，所隨不以私欲，故見善則往隨之，以此出門，交獲其功。"
            },
            {
              "type": "句",
              "value": "《象》曰「官有渝從正吉」者，釋官有渝之義。所執官守正，能隨時渝變，以見貞正則往隨從，故云從正吉。「出門交有功不失」者，釋「交有功」之義。以所隨之處，不失正道，故出門即有功也。"
            },
            {
              "type": "句",
              "value": "注云「居隨」至「失哉」。　正義曰：言「隨不以欲，以欲隨宜」者，若有其應，則有私欲，以无偏應，是所隨之事不以私欲，有正則從，是以欲隨其所宜。"
            }
          ]
        }
      ]
    },
    {
      "type": "爻",
      "index": 2,
      "lines": [
        {
          "type": "句",
          "value": "六二，係小子，失丈夫。",
          "children": [
            {
              "type": "注",
              "text": "陰之為物，以處隨世，不能獨立，必有係也。居隨之時，體於柔弱，而以乘夫剛動，豈能秉志，違於所近。隨此失彼，弗能兼與。五處己上，初處己下，故曰「係小子，失丈夫」也。"
            }
          ]
        }
      ]
    },
    {
      "type": "小象",
      "index": 2,
      "lines": [
        {
          "type": "句",
          "value": "《象》曰：係小子，弗兼與也。"
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：小子謂初九也，丈夫謂九五也。初九處卑，故稱小子。五居尊位，故稱丈夫。六二既是陰柔，不能獨立所處，必近係屬初九，故云「係小子」。既屬初九，則不得往應於五，故云「失丈夫」也。"
            },
            {
              "type": "句",
              "value": "《象》曰「係小子，弗兼與」者，釋係小子之意。既隨此初九，則失彼九五丈夫，是不能兩處兼有，故云弗兼與也。"
            }
          ]
        }
      ]
    },
    {
      "type": "爻",
      "index": 3,
      "lines": [
        {
          "type": "句",
          "value": "六三，係丈夫，失小子。隨有求得，利居貞。",
          "children": [
            {
              "type": "注",
              "text": "陰之為物，以處隨世，不能獨立，必有係也。雖體下卦，二已據初，將何所附？故舍初係四，志在丈夫。四俱无應，亦欲於己隨之，則得其所求矣，故曰「隨有求得」也。應非其正，以係於人，何可以妄？故利居貞也。初處己下，四處己上，故曰「係丈夫，失小子」也。"
            }
          ]
        }
      ]
    },
    {
      "type": "小象",
      "index": 3,
      "lines": [
        {
          "type": "句",
          "value": "《象》曰：係丈夫，志舍下也。",
          "children": [
            {
              "type": "注",
              "text": "下謂初也。"
            }
          ]
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：六三陰柔，近於九四，是係於丈夫也。初九既被六二之所據，六三不可復往從之，是失小子也。「隨有求得」者，三從往隨於四，四亦更无他應。己往隨於四，四不能逆己，是三之所隨，有求而皆得也。「利居貞」者，己非其正，以係於人，不可妄動，唯利在俱處守正，故云「利居貞也」。"
            },
            {
              "type": "句",
              "value": "《象》曰「係丈夫，志舍下」者，釋「係丈夫」之義。六三既係九四之丈夫，志意則舍下之初九也。"
            },
            {
              "type": "句",
              "value": "注云「陰之」至「小子也」。　正義曰：「四俱无應」者，三既无應，四亦无應，是四與三俱无應也。此六二、六三因陰陽之象，假丈夫、小子以明人事，餘无義也。"
            }
          ]
        }
      ]
    },
    {
      "type": "爻",
      "index": 4,
      "lines": [
        {
          "type": "句",
          "value": "九四，隨有獲，貞凶。有孚在道以明，何咎？",
          "children": [
            {
              "type": "注",
              "text": "處說之初，下據二陰，三求係己，不距則獲，故曰「隨有獲」也。居於臣地，履非其位，以擅其民，失於臣道，違正者也，故曰「貞凶」。體剛居說而得民心，能幹其事，而成其功者也。雖為常義，志在濟物，心有公誠，著信在道，以明其功，何咎之有？"
            }
          ]
        }
      ]
    },
    {
      "type": "小象",
      "index": 4,
      "lines": [
        {
          "type": "句",
          "value": "《象》曰：隨有獲，其義凶也。有孚在道，明功也。"
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：「隨有獲」者，處說之初，下據二陰，三求係己，不距則獲，故曰隨有獲也。貞凶者，居於臣地，履非其位，以擅其民，失於臣道，違其正理，故貞凶也。「有孚在道以明，何咎」者，體剛居說而得民心，雖違常義，志在濟物，心存公誠，著信在於正道，有功以明，更有何咎？故云「有孚在道以明，何咎」也。"
            },
            {
              "type": "句",
              "value": "《象》曰「隨有獲其義凶」者，釋「隨有獲貞凶」之意。九四既有六三、六二，獲得九五之民，為臣而擅君之民，失於臣義，是以宜其凶也。「有孚在道明功」者，釋「以明何咎」之義。既能著信在于正道，是明立其功，故无咎也。"
            }
          ]
        }
      ]
    },
    {
      "type": "爻",
      "index": 5,
      "lines": [
        {
          "type": "句",
          "value": "九五，孚于嘉，吉。",
          "children": [
            {
              "type": "注",
              "text": "履正居中，而處隨世，盡隨時之宜，得物之誠，故嘉吉也。"
            }
          ]
        }
      ]
    },
    {
      "type": "小象",
      "index": 5,
      "lines": [
        {
          "type": "句",
          "value": "《象》曰：孚于嘉，吉，位正中也。"
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：「孚于嘉，吉」者，嘉，善也。履中居正，而處隨世，盡隨時之義，得物之誠信，故獲美善之吉也。"
            }
          ]
        }
      ]
    },
    {
      "type": "爻",
      "index": 6,
      "lines": [
        {
          "type": "句",
          "value": "上六，拘係之乃從，維之，王用亨于西山。",
          "children": [
            {
              "type": "注",
              "text": "隨之為體，陰順陽者也。最處上極，不從者也。隨道已成，而特不從，故拘係之乃從也。率土之濱，莫非王臣，而為不從，王之所討也，故維之，王用亨于西山也。兌為西方，山者，途之險隔也。處西方而為不從，故王用通于西山。"
            }
          ]
        }
      ]
    },
    {
      "type": "小象",
      "index": 6,
      "lines": [
        {
          "type": "句",
          "value": "《象》曰：拘係之，上窮也。",
          "children": [
            {
              "type": "注",
              "text": "處于上極，故窮也。"
            }
          ]
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：最處上極，是不隨從者也。隨道已成而特不從，故須拘係之，乃始從也。「維之王用亨于西山」者，若欲維係此上六，王者必須用兵，通于西山險難之處，乃得拘係也。山謂險阻，兌處西方，故謂西山。令有不從，必須維係，此乃王者必須用兵通於險阻之道，非是意在好刑，故曰「王用亨于西山。」"
            },
            {
              "type": "句",
              "value": "《象》曰「拘係之，上窮」者，釋「拘係」之義。所以須拘係者，以其在上而窮極，不肯隨從故也。"
            },
            {
              "type": "句",
              "value": " "
            }
          ]
        }
      ]
    }
  ]
}