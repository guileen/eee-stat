{
  "children": [
    {
      "type": "书名",
      "lines": [
        {
          "type": "句",
          "value": "《彖》曰：頤，貞吉，養正則吉也。觀頤，觀其所養也。自求口實，觀其自養也。天地養萬物，聖人養賢以及萬民，頤之時大矣哉！",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「頤貞吉，養正則吉」者，釋「頤貞吉」之義。頤，養也。貞，正也。所養得正，則有吉也。其養正之言，乃兼二義：一者養此賢人，是其養正，故下云「聖人養賢以及萬民」。二者謂養身得正，故《象》云「慎言語，節飲食」。以此言之，則養正之文，兼養賢及自養之義也。「觀頤觀其所養也」者，釋觀頤之義也。言在下觀視，在上頤養，所養何人，故云「觀頤，觀其所養也」。「自求口實，觀其自養」者，釋「自求口實」之義也。謂在下之人，觀此在上自求口中之實，是觀其自養，則是在下觀上，乃有二義：若所養是賢，及自養有節，則是其德盛也；若所養非賢，及自養乖度，則其德惡也。此卦之意，欲使所養得也，不欲所養失也。「天地養萬物」者，自此已下，廣言《頤卦》所養事大，故云「天地養萬物」也。「聖人養賢以及萬民」者，先須養賢，乃得養民，故云「養賢以及萬民」也。聖人但養賢人使治眾，眾皆獲安，有如虞舜六人，周武十人，漢帝張良，齊君管仲，此皆養得賢人以為輔佐，政治世康，兆庶咸說，此則「聖人養賢以及萬民」之義也。「頤之時大矣哉」者，以《彖》釋頤義，於理既盡，更无餘意，故不云義，所以直言「頤之時大矣哉」。以所養得廣，故云「大矣哉」。"
                }
              ]
            }
          ]
        }
      ]
    },
    {
      "type": "大象",
      "lines": [
        {
          "type": "句",
          "value": "《象》曰：山下有雷，頤。君子以慎言語，節飲食。",
          "children": [
            {
              "type": "注",
              "text": "言語、飲食猶慎而節之，而況其餘乎？"
            },
            {
              "type": "疏",
              "lines": [
                {
                  "type": "句",
                  "value": "疏　正義曰：山止於上，雷動於下。頤之為用，下動上止，故曰「山下有雷，頤。」人之開發言語、咀嚼、飲食，皆動頤之事，故君子觀此頤象，以謹慎言語，裁節飲食。先儒云：「禍從口出，患從口入。」故於頤養而慎節也。"
                }
              ]
            }
          ]
        }
      ]
    },
    {
      "type": "爻",
      "index": 1,
      "lines": [
        {
          "type": "句",
          "value": "初九，舍爾靈龜，觀我朵頤，凶。",
          "children": [
            {
              "type": "注",
              "text": "朵頤者，嚼也。以陽處下而為動始，不能令物由己養，動而求養者也。夫安身莫若不競，脩己莫若自保。守道則福至，求祿則辱來。居養賢之世，不能貞其所履以全其德，而舍其靈龜之明兆，羨我朵頤而躁求，離其致養之至道，闚我寵祿而競進，凶莫甚焉。"
            }
          ]
        }
      ]
    },
    {
      "type": "小象",
      "index": 1,
      "lines": [
        {
          "type": "句",
          "value": "《象》曰：觀我朵頤，亦不足貴也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「舍爾靈龜，觀我朵頤，凶」者，靈龜謂神靈明鑒之龜，兆以喻己之明德也。「朵頤」謂朵動之頤，以嚼物，喻貪惏以求食也。初九以陽處下而為動始，不能使物賴己而養，而更自動求養，是舍其靈龜之明兆，觀我朵頤而躁求。是損己廉靜之德，行其貪竊之情，所以凶也。不足可貴，故《象》云「亦不足貴」也。"
                },
                {
                  "type": "句",
                  "value": "注「朵頤」至「甚焉」。　正義曰：「朵頤者嚼也」者，朵是動義，如手之捉物謂之朵也。今動其頤，故知嚼也。「不能令物猶己養」者，若道德弘大，則己能養物，是物由己養。今身處无位之地，又居震動之始，是動而自求養也。「離其致養之至道，闚我寵祿而競進」者，若能自守廉靜，保其明德，則能致君上所養。今不能守廉靜，是離其致養之至道，反以求其寵祿而競進也。"
                }
              ]
            }
          ]
        }
      ]
    },
    {
      "type": "爻",
      "index": 2,
      "lines": [
        {
          "type": "句",
          "value": "六二，顛頤，拂經于丘，頤征凶。",
          "children": [
            {
              "type": "注",
              "text": "養下曰顛。拂，違也。經猶義也。丘，所履之常也。處下體之中，无應於上，反而養初，居下不奉上而反養下，故曰「顛頤拂經于丘」也。以此而養，未見其福也；以此而行，未見有與，故曰「頤征凶」。"
            }
          ]
        }
      ]
    },
    {
      "type": "小象",
      "index": 2,
      "lines": [
        {
          "type": "句",
          "value": "《象》曰：六二征凶，行失類也。",
          "children": [
            {
              "type": "注",
              "text": "類皆上養，而二處下養初。"
            },
            {
              "type": "疏",
              "lines": [
                {
                  "type": "句",
                  "value": "疏　正義曰：顛，倒也。拂，違也。經，義也。丘，所履之常處也。六二處下體之中，无應於上，反倒下養初，故曰顛頤。下當奉上，是義之常處也。今不奉於上，而反養於下，是違此經義於常之處，故云「拂經於丘」也。「頤征凶」者，征，行也。若以此而養，所行皆凶，故曰「頤征凶」也。"
                },
                {
                  "type": "句",
                  "value": "《象》曰「六二征凶，行失類也」者，頤養之體，類皆養上也。今此獨養下，是所行失類也。"
                }
              ]
            }
          ]
        }
      ]
    },
    {
      "type": "爻",
      "index": 3,
      "lines": [
        {
          "type": "句",
          "value": "六三，拂頤，貞凶。十年勿用，无攸利。",
          "children": [
            {
              "type": "注",
              "text": "履夫不正，以養於上，納上以諂者也。拂養正之義，故曰「拂頤貞凶」也。處頤而為此行，十年見棄者也。立行於斯，无施而利。"
            }
          ]
        }
      ]
    },
    {
      "type": "小象",
      "index": 3,
      "lines": [
        {
          "type": "句",
          "value": "《象》曰：十年勿用，道大悖也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「拂頤貞凶」者，拂，違也。履夫不正，以養上九，是自納於上以諂媚者也。違養正之義，故曰拂頤貞而有凶也。為行如此，雖至十年，猶勿用而見棄也，故曰十年勿用。立行於此，故无所利也。"
                },
                {
                  "type": "句",
                  "value": "《象》曰「十年勿用，道大悖」者，釋「十年勿用」之義。以其養上以諂媚，則於正道大悖亂，解十年勿用見棄也。"
                }
              ]
            }
          ]
        }
      ]
    },
    {
      "type": "爻",
      "index": 4,
      "lines": [
        {
          "type": "句",
          "value": "六四，顛頤，吉。虎視耽耽，其欲逐逐，无咎。",
          "children": [
            {
              "type": "注",
              "text": "體屬上體，居得其位，而應於初，以上養下，得頤之義，故曰顛頤吉也。下交不可以瀆，故虎視耽耽。威而不猛，不惡而嚴。養德施賢，何可有利？故其欲逐逐，尚敦實也。脩此二者，然後乃得全其吉而无咎。觀其自養則履正，察其所養則養陽，頤爻之貴，斯為盛矣。"
            }
          ]
        }
      ]
    },
    {
      "type": "小象",
      "index": 4,
      "lines": [
        {
          "type": "句",
          "value": "《象》曰：顛頤之吉，上施光也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「顛頤吉」者，「體屬上體，居得其位，而應於初，以上養下」，得養之宜，所以吉也。「虎視耽耽」者，以上養下，不可褻瀆，恒如虎視耽耽，然威而不猛也。「其欲逐逐」者，既養於下，不可有求，其情之所欲逐逐然，尚於敦實也。无咎者，若能虎視耽耽，其欲逐逐，雖復顛頤養下，則得吉而无咎也。"
                },
                {
                  "type": "句",
                  "value": "《象》曰：「顛頤之吉，上施光」者，釋「顛頤吉」之義。上謂四也。下養於初，是上施也。能威而不猛，如虎視耽耽，又寡欲少求，其欲逐逐，能為此二者，是上之所施有光明也。然六二顛頤則為凶，六四顛頤得為吉者，六二身處下體而又下養，所以凶也；六四身處上體，又應於初，陰而應陽，又能威嚴寡欲，所以吉也。"
                },
                {
                  "type": "句",
                  "value": "注「體屬」至「為盛矣」。　正義曰：「觀其自養則履正」者，以陰處陰，四自處其身，是觀其自養，則能履正道也。「察其所養則養陽」者，六四下養於初，是觀其所養。初是陽爻，則能養陽也。"
                }
              ]
            }
          ]
        }
      ]
    },
    {
      "type": "爻",
      "index": 5,
      "lines": [
        {
          "type": "句",
          "value": "六五，拂經，居貞吉。不可涉大川。",
          "children": [
            {
              "type": "注",
              "text": "以陰居陽，拂頤之義也。行則失類，故宜居貞也。无應於下而比於上，故可守貞從上，得頤之吉，雖得居貞之吉，處頤違謙，難未可涉也。"
            }
          ]
        }
      ]
    },
    {
      "type": "小象",
      "index": 5,
      "lines": [
        {
          "type": "句",
          "value": "《象》曰：居貞之吉，順以從上也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：拂，違也。經，義也。以陰居陽，不有謙退，乖違於頤養之義，故言拂經也。居貞吉者，行則失類，居貞吉也。不可涉大川者，處頤違謙，患難未解，故不可涉大川，故居貞吉也。"
                },
                {
                  "type": "句",
                  "value": "《象》曰「順以從上」者，釋居貞之義。以五近上九，以陰順陽，親從於上，故得居貞吉也。"
                }
              ]
            }
          ]
        }
      ]
    },
    {
      "type": "爻",
      "index": 6,
      "lines": [
        {
          "type": "句",
          "value": "上九，由頤，厲吉，利涉大川。",
          "children": [
            {
              "type": "注",
              "text": "以陽處上而履四陰，陰不能獨為主，必宗於陽也。故莫不由之以得其養，故曰由頤。為眾陰之主，不可瀆也，故厲乃吉。有似《家人》「悔厲」之義，貴而无位，是以厲也。高而有民，是以吉也。為養之主，物莫之違，故利涉大川也。"
            }
          ]
        }
      ]
    },
    {
      "type": "小象",
      "index": 6,
      "lines": [
        {
          "type": "句",
          "value": "《象》曰：由頤厲吉，大有慶也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：由頤者，以陽處上而履四陰，陰不能獨為其主，必宗事於陽也。眾陰莫不由之以得其養，故曰由頤也。厲吉者，為眾陰之主，不可褻瀆，嚴厲乃吉，故云厲吉也。利涉大川者，為養之主，无所不為，故利涉大川而有慶也。故《象》云「大有慶也」。"
                }
              ]
            }
          ]
        },
        {
          "type": "句",
          "value": " "
        }
      ]
    }
  ]
}