{
  "children": [
    {
      "type": "书名",
      "lines": [
        {
          "type": "句",
          "value": "《彖》曰：恒，久也。剛上而柔下，",
          "children": [
            {
              "type": "注",
              "text": "剛尊柔卑，得其序也。"
            }
          ]
        },
        {
          "type": "句",
          "value": "雷風相與，",
          "children": [
            {
              "type": "注",
              "text": "長陽長陰，能相成也。"
            }
          ]
        },
        {
          "type": "句",
          "value": "巽而動，",
          "children": [
            {
              "type": "注",
              "text": "動无違也。"
            }
          ]
        },
        {
          "type": "句",
          "value": "剛柔皆應，",
          "children": [
            {
              "type": "注",
              "text": "不孤媲也。"
            }
          ]
        },
        {
          "type": "句",
          "value": "恒。",
          "children": [
            {
              "type": "注",
              "text": "皆可久之道。"
            }
          ]
        },
        {
          "type": "句",
          "value": "恒亨，无咎，利貞，久於其道也。",
          "children": [
            {
              "type": "注",
              "text": "道得所久，則常通无咎而利正也。"
            }
          ]
        },
        {
          "type": "句",
          "value": "天地之道，恒久而不已也。",
          "children": [
            {
              "type": "注",
              "text": "得其所久，故不已也。"
            }
          ]
        },
        {
          "type": "句",
          "value": "利有攸往，終則有始也。",
          "children": [
            {
              "type": "注",
              "text": "得其常道，故終則復始，往无窮極。"
            }
          ]
        },
        {
          "type": "句",
          "value": "日月得天而能久照，四時變化而能久成，聖人久於其道而天下化成。",
          "children": [
            {
              "type": "注",
              "text": "言各得其所恒，故皆能長久。"
            }
          ]
        },
        {
          "type": "句",
          "value": "觀其所恒，而天地萬物之情可見矣。",
          "children": [
            {
              "type": "注",
              "text": "天地萬物之情，見於所恒也。"
            }
          ]
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：恒久也者，釋訓卦名也。恒之為名，以長久為義。「剛上而柔下」者，既訓恒為久，因明此卦得其恒名，所以釋可久之意。此就二體以釋恒也。震剛而巽柔，震則剛尊在上，巽則柔卑在下，得其順序，所以為恒也。"
            },
            {
              "type": "句",
              "value": "「雷風相與」者，此就二象釋恒也。雷之與風，陰陽交感，二氣相與，更互而相成，故得恒久也。"
            },
            {
              "type": "句",
              "value": "「巽而動」者，此就二卦之義，因釋恒名。震動而巽順，无有違逆，所以可恒也。"
            },
            {
              "type": "句",
              "value": "「剛柔皆應」者，此就六爻釋恒。此卦六爻剛柔皆相應和，无孤媲者，故可長久也。"
            },
            {
              "type": "句",
              "value": "恒者，歷就四義釋恒名訖，故更舉卦名以結之也。明上四事皆可久之道，故名此卦為恒。"
            },
            {
              "type": "句",
              "value": "「恒亨，无咎，利貞，久於其道」者，此就名釋卦之德，言所以得亨无咎利貞者，更无別義，正以得其恒久之道，故言久於其道也。"
            },
            {
              "type": "句",
              "value": "「天地之道，恒久而不已也」者，將釋利有攸往，先舉天地以為證喻，言天地得其恒久之道，故久而不己也。"
            },
            {
              "type": "句",
              "value": "「利有攸往，終則有始」者，舉經以結成也。人用恒久之道，會於變通，故終則復始，往无窮極，同於天地之不已，所以為利也。"
            },
            {
              "type": "句",
              "value": "「日月得天而能久照」者，以下廣明恒義。上言天地之道，恒久而不已也，故日月得天，所以亦能久照。「四時變化而能久成」者，四時更代，寒暑相變，所以能久生成萬物。「聖人久於其道而天下化成」者，聖人應變隨時，得其長久之道，所以能光宅天下，使萬物從化而成也。"
            },
            {
              "type": "句",
              "value": "「觀其所恒，而天地萬物之情可見矣」者，總結恒義也。"
            },
            {
              "type": "句",
              "value": "注「剛尊柔卑得其序也」。　正義曰：咸明感應，故柔上而剛下，取二氣相交也。恒明長久，故剛上而柔下，取尊卑得序也。"
            },
            {
              "type": "句",
              "value": "注「長陽長陰能相成也」。　正義曰：震為長男，故曰長陽。巽為長女，故曰長陰。《彖》曰：「雷風相與」，雷之與風，共相助成之義。故褚氏云「雷資風而益遠，風假雷而增威」是也。今言「長陽長陰，能相成」者，因震為長男，巽為長女，遂以長陽長陰而名之，作文之體也。又此卦明夫婦可久之道，故以二長相成，如雷風之義也。"
            },
            {
              "type": "句",
              "value": "○注「不孤媲也」。　正義曰：媲，配也。 "
            }
          ]
        }
      ]
    },
    {
      "type": "大象",
      "lines": [
        {
          "type": "句",
          "value": "《象》曰：雷風，恒。",
          "children": [
            {
              "type": "注",
              "text": "長陽長陰，合而相與，可久之道也。"
            }
          ]
        },
        {
          "type": "句",
          "value": "君子以立不易方。",
          "children": [
            {
              "type": "注",
              "text": "得其所久，故不易也。"
            }
          ]
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：雷風相與為恒，已如彖釋。"
            },
            {
              "type": "句",
              "value": "「君子以立不易方」者，君子立身得其恒久之道，故不改易其方。方猶道也。 "
            }
          ]
        }
      ]
    },
    {
      "type": "爻",
      "index": 1,
      "lines": [
        {
          "type": "句",
          "value": "初六，浚恒，貞凶，无攸利。",
          "children": [
            {
              "type": "注",
              "text": "處恒之初，最處卦底，始求深者也。求深窮底，令物无餘縕，漸以至此，物猶不堪，而況始求深者乎？以此為恒，凶正害德，无施而利也。"
            }
          ]
        }
      ]
    },
    {
      "type": "小象",
      "index": 1,
      "lines": [
        {
          "type": "句",
          "value": "《象》曰：浚恒之凶，始求深也。"
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：浚，深也。最處卦底，故曰深也。深恒者，以深為恒是也。施之於仁義，即不厭深，施之於正，即求物之情過深，是凶正害德，无施而利，故曰「浚恒貞凶，无攸利」也。"
            },
            {
              "type": "句",
              "value": "注「始求深者乎」。　正義曰：處卦之初，故言始也。最在於下，故言深也。所以致凶，謂在於始而求深者也。 "
            }
          ]
        }
      ]
    },
    {
      "type": "爻",
      "index": 2,
      "lines": [
        {
          "type": "句",
          "value": "九二，悔亡。",
          "children": [
            {
              "type": "注",
              "text": "雖失其位，恒位於中，可以消悔也。"
            }
          ]
        }
      ]
    },
    {
      "type": "小象",
      "index": 2,
      "lines": [
        {
          "type": "句",
          "value": "《象》曰：九二悔亡，能久中也。"
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：失位故稱悔，居中故悔亡也。"
            },
            {
              "type": "句",
              "value": "《象》曰「能久中」者，處恒故能久，位在於中，所以消悔也。 "
            }
          ]
        }
      ]
    },
    {
      "type": "爻",
      "index": 3,
      "lines": [
        {
          "type": "句",
          "value": "九三，不恒其德，或承之羞，貞吝。",
          "children": [
            {
              "type": "注",
              "text": "處三陽之中，居下體之上，處上體之下，上不全尊，下不全卑，中不在體，體在乎恒，而分无所定，无恒者也。德行无恒，自相違錯，不可致詰，故或承之羞也。施德於斯，物莫之納，鄙賤甚矣，故曰貞吝也。"
            }
          ]
        }
      ]
    },
    {
      "type": "小象",
      "index": 3,
      "lines": [
        {
          "type": "句",
          "value": "《象》曰：不恒其德，无所容也。"
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：「不恒其德，或承之羞，貞吝」者，九三居下體之上，處上體之下，雖處三陽之中，又在不中之位，上不全尊，下不全卑，執心不定，德行无恒，故曰不恒其德。德既无恒，自相違錯，則為羞辱承之，所羞非一，故曰或承之羞也。處久如斯，正之所賤，故曰貞吝也。"
            },
            {
              "type": "句",
              "value": "《象》曰「无所容」者，謂不恒之人，所往之處，皆不納之，故无所容也。"
            },
            {
              "type": "句",
              "value": "注「中不在體」至「不可致詰」。　正義曰：雖在三陽之中，非一體之中也。「不可致詰」者，詰，問也。違錯處多，不足問其事理，所以明其羞辱之深，如《論語》云「於予與何誅」。 "
            }
          ]
        }
      ]
    },
    {
      "type": "爻",
      "index": 4,
      "lines": [
        {
          "type": "句",
          "value": "九四，田无禽。",
          "children": [
            {
              "type": "注",
              "text": "恒於非位，雖勞无獲也。"
            }
          ]
        }
      ]
    },
    {
      "type": "小象",
      "index": 4,
      "lines": [
        {
          "type": "句",
          "value": "《象》曰：久非其位，安得禽也？"
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：田者，田獵也，以譬有事也。无禽者，田獵不獲，以喻有事无功也。恒於非位，故勞而无功也。"
            },
            {
              "type": "句",
              "value": "《象》曰「久非其位，安得禽」者，在恒而失位，是久非其位。田獵而无所獲，是安得禽也。 "
            }
          ]
        }
      ]
    },
    {
      "type": "爻",
      "index": 5,
      "lines": [
        {
          "type": "句",
          "value": "六五，恒其德貞。婦人吉，夫子凶。",
          "children": [
            {
              "type": "注",
              "text": "居得尊位，為恒之主，不能制義，而係應在二，用心專貞，從唱而已。婦人之吉，夫子之凶也。"
            }
          ]
        }
      ]
    },
    {
      "type": "小象",
      "index": 5,
      "lines": [
        {
          "type": "句",
          "value": "《象》曰：婦人貞吉，從一而終也。夫子制義，從婦凶也。"
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：「恒其德貞」者，六五係應在二，不能傍及他人，是恒常貞一其德，故曰恒其德貞也。婦人吉者，用心專貞，從唱而巳，是婦人之吉也。夫子凶者，夫子須制斷事宜，不可專貞從唱，故曰夫子凶也。"
            },
            {
              "type": "句",
              "value": "《象》曰「從一而終」者，謂用心貞一，從其貞一而自終也。從婦凶者，五與二相應，五居尊位，在震為夫，二處下體，在巽為婦。五係於二，故曰從婦凶也。 "
            }
          ]
        }
      ]
    },
    {
      "type": "爻",
      "index": 6,
      "lines": [
        {
          "type": "句",
          "value": "上六，振恒，凶。",
          "children": [
            {
              "type": "注",
              "text": "夫靜為躁君，安為動主。故安者上之所處也，靜者可久之道也。處卦之上，居動之極，以此為恒，无施而得也。"
            }
          ]
        }
      ]
    },
    {
      "type": "小象",
      "index": 6,
      "lines": [
        {
          "type": "句",
          "value": "《象》曰：振恒在上，大无功也。"
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：「振恒凶」者，振，動也。凡處於上者，當守靜以制動。今上六居恒之上，處動之極，以振為恒，所以凶也。"
            },
            {
              "type": "句",
              "value": "《象》曰「大无功」者，居上而以振動為恒，无施而得，故曰大无功也。"
            },
            {
              "type": "句",
              "value": " "
            },
            {
              "type": "句",
              "value": " "
            }
          ]
        }
      ]
    }
  ]
}