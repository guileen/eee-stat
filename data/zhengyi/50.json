{
  "children": [
    {
      "type": "卦",
      "name": "鼎",
      "down": "巽",
      "up": "離",
      "lines": [
        {
          "type": "句",
          "value": "鼎，元吉，亨。",
          "children": [
            {
              "type": "注",
              "text": "革去故而鼎取新，取新而當其人，易故而法制齊明，吉然後乃亨，故先元吉而後亨也。鼎者，成變之卦也。革既變矣，則制器立法以成之焉。變而无制，亂可待也。法制應時，然後乃吉。賢愚有別，尊卑有序，然後乃亨，故先元吉而後乃亨。"
            },
            {
              "type": "疏",
              "lines": [
                {
                  "type": "句",
                  "value": "疏　正義曰：鼎者，器之名也。自火化之後鑄金，而為此器以供烹飪之用，謂之為鼎。亨飪成新，能成新法。然則鼎之為器，且有二義：一有亨飪之用，二有物象之法，故《彖》曰「鼎，象也，明其有法象也」。《雜卦》曰「革去故」而「鼎取新」，明其亨飪有成新之用。此卦明聖人革命，示物法象，惟新其制，有鼎之義，以木巽火，有鼎之象，故名為鼎焉。變故成新，必須當理，故先元吉而後乃亨，故曰「鼎，元吉，亨」也。"
                }
              ]
            }
          ]
        }
      ]
    },
    {
      "type": "彖",
      "lines": [
        {
          "type": "句",
          "value": "《彖》曰：鼎，象也。",
          "children": [
            {
              "type": "注",
              "text": "法象也。"
            }
          ]
        },
        {
          "type": "句",
          "value": "以木巽火，亨飪也。",
          "children": [
            {
              "type": "注",
              "text": "亨飪，鼎之用也。"
            }
          ]
        },
        {
          "type": "句",
          "value": "聖人亨以享上帝，而大亨以養聖賢。",
          "children": [
            {
              "type": "注",
              "text": "亨者，鼎之所為也。革去故而鼎成新，故為亨飪調和之器也。去故取新，聖賢不可失也。飪，孰也。天下莫不用之，而聖人用之，乃上以享上帝，而下以大亨養聖賢也。"
            }
          ]
        },
        {
          "type": "句",
          "value": "巽而耳目聰明。",
          "children": [
            {
              "type": "注",
              "text": "聖賢獲養，則己不為而成矣，故巽而耳目聰明也。"
            }
          ]
        },
        {
          "type": "句",
          "value": "柔進而上行，得中而應乎剛，是以元亨。",
          "children": [
            {
              "type": "注",
              "text": "謂五也。有斯二德，故能成新，而獲大亨也。"
            },
            {
              "type": "疏",
              "lines": [
                {
                  "type": "句",
                  "value": "疏　正義曰：鼎象也者，明鼎有亨飪成新之法象也。"
                }
              ]
            }
          ]
        },
        {
          "type": "句",
          "value": "「以木巽火，亨飪也」者，此明上下二象有亨飪之用，此就用釋卦名也。"
        },
        {
          "type": "句",
          "value": "「聖人亨以享上帝，而大亨以養聖賢」者，此明鼎用之美。亨飪所須，不出二種，一供祭祀，二當賓客。若祭祀則天神為大，賓客則聖賢為重，故舉其重大，則輕小可知。享帝直言亨，養人則言大亨者，享帝尚質，特牲而已，故直言亨。聖賢既多，養須飽飫，故亨上加大字也。"
        },
        {
          "type": "句",
          "value": "「巽而耳目聰明」者，此明鼎用之益。言聖人既能謙巽大養聖賢，聖賢獲養，則憂其事而助於己，明目達聰，不勞己之聰明，則不為而成矣。"
        },
        {
          "type": "句",
          "value": "「柔進而上行，得中而應乎剛，是以元亨」者，此就六五釋元吉亨，以柔進上行，體己獲通，得中應剛，所通者大，故能制法成新，而獲大亨也。"
        }
      ]
    },
    {
      "type": "大象",
      "lines": [
        {
          "type": "句",
          "value": "《象》曰：木上有火，鼎。君子以正位凝命。",
          "children": [
            {
              "type": "注",
              "text": "凝者，嚴整之貌也。鼎者，取新成變者也。革去故而鼎成新。正位者，明尊卑之序也。凝命者，以成教命之嚴也。"
            },
            {
              "type": "疏",
              "lines": [
                {
                  "type": "句",
                  "value": "疏　正義曰：木上有火，即是以木巽火，有亨飪之象，所以為鼎也。「君子以正位凝命」者，凝者，嚴整之貌也。鼎既成新，即須制法。制法之美，莫若上下有序，正尊卑之位，輕而難犯，布嚴凝之命，故君子象此以正位凝命也。"
                }
              ]
            }
          ]
        }
      ]
    },
    {
      "type": "爻",
      "index": 1,
      "lines": [
        {
          "type": "句",
          "value": "初六，鼎顛趾，利出否，得妾以其子，无咎。",
          "children": [
            {
              "type": "注",
              "text": "凡陽為實而陰為虛，鼎之為物，下實而上虛。而今陰在下，則是為覆鼎也，鼎覆則趾倒矣。否謂不善之物也。取妾以為室主，亦顛趾之義也。處鼎之初，將在納新，施顛以出穢，得妾以為子，故无咎也。"
            }
          ]
        }
      ]
    },
    {
      "type": "小象",
      "index": 1,
      "lines": [
        {
          "type": "句",
          "value": "《象》曰：鼎顛趾，未悖也。",
          "children": [
            {
              "type": "注",
              "text": "倒以寫否，故未悖也。"
            }
          ]
        },
        {
          "type": "句",
          "value": "利出否，以從貴也。",
          "children": [
            {
              "type": "注",
              "text": "棄穢以納新也。"
            },
            {
              "type": "疏",
              "lines": [
                {
                  "type": "句",
                  "value": "疏　正義曰：鼎顛趾，趾，足也。凡陽為實而陰為虛，鼎之為物，下實而上虛。初六居鼎之始，以陰處下，則是下虛，下虛而鼎足倒矣，故曰鼎顛趾也。「利出否」者，否者不善之物，鼎之倒趾，失其所利，鼎覆而不失其利，在於寫出否穢之物也，故曰利出否也。「得妾以其子，无咎」者，妾者側媵，非正室也。施之於人，正室雖亡，妾猶不得為室主。妾為室主，亦猶鼎之顛趾，而有咎過。妾若有賢子，則母以子貴，以之繼室，則得无咎，故曰「得妾以其子，无咎」也。"
                }
              ]
            }
          ]
        },
        {
          "type": "句",
          "value": "《象》曰「未悖也」者，倒趾以出否，未為悖逆也。"
        },
        {
          "type": "句",
          "value": "「以從貴」者，舊，穢也。新，貴也。棄穢納新，所以從貴也。然則去妾之賤名而為室主，亦從子貴也。"
        }
      ]
    },
    {
      "type": "爻",
      "index": 2,
      "lines": [
        {
          "type": "句",
          "value": "九二，鼎有實，我仇有疾，不我能即，吉。",
          "children": [
            {
              "type": "注",
              "text": "以陽之質，處鼎之中，有實者也。有實之物，不可復加，益之則溢，反傷其實。我仇，謂五也。困於乘剛之疾，不能就我，則我不溢，得全其吉也。 "
            }
          ]
        }
      ]
    },
    {
      "type": "小象",
      "index": 2,
      "lines": [
        {
          "type": "句",
          "value": "《象》曰：鼎有實，慎所之也。",
          "children": [
            {
              "type": "注",
              "text": "有實之鼎，不可復有所取。才任已極，不可復有所加。"
            }
          ]
        },
        {
          "type": "句",
          "value": "我仇有疾，終无尤也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「鼎有實，我仇有疾，不我能即，吉」者，實謂陽也。仇是匹也。即，就也。九二以陽之質，居鼎之中，有實者也，故曰鼎有實也。有實之物，不可復加也。加之則溢，而傷其實矣。六五我之仇匹，欲來應我，困於乘剛之疾，不能就我，則我不溢，而全其吉也，故曰「我仇有疾，不我能即，吉」也。"
                }
              ]
            }
          ]
        },
        {
          "type": "句",
          "value": "《象》曰「慎所之」者，之，往也。自此已往，所宜慎之也。"
        },
        {
          "type": "句",
          "value": "「終无尤也」者，五既有乘剛之疾，不能加我，則我終无尤也。"
        }
      ]
    },
    {
      "type": "爻",
      "index": 3,
      "lines": [
        {
          "type": "句",
          "value": "九三，鼎耳革，其行塞，雉膏不食。方雨虧悔，終吉。",
          "children": [
            {
              "type": "注",
              "text": "鼎之為義，虛中以待物者也。而三處下體之上，以陽居陽，守實无應，无所納受。耳宜空以待鉉，而反全其實塞，故曰「鼎耳革，其行塞」，雖有雉膏，而終不能食也。雨者，陰陽交和，不偏亢者也，雖體陽爻，而統屬陰卦。若不全任剛亢，務在和通，方雨則悔虧，終則吉也。"
            }
          ]
        }
      ]
    },
    {
      "type": "小象",
      "index": 3,
      "lines": [
        {
          "type": "句",
          "value": "《象》曰：鼎耳革，失其義也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「鼎耳革，其行塞」者，鼎之為義，下實上虛，是空以待物者也。鼎耳之用，亦宜空以待鉉。今九三處下體之上，當此鼎之耳，宜居空之地，而以陽居陽，是以實處實者也。既實而不虛，則變革鼎耳之常義也。常所納物受鉉之處，今則塞矣，故曰「鼎耳革，其行塞」也。「雉膏不食」者，非直體，實不受，又上九不應於己，亦无所納，雖有其器，而无所用，雖有雉膏，而不能見食也，故曰雉膏不食。「方雨虧悔，終吉」者，雨者，陰陽交和，不偏亢者也。雖體陽爻，而統屬陰卦。若不全任剛亢，務在和通，方欲為此和通，則悔虧而終獲吉，故曰「方雨虧悔，終吉」也。"
                }
              ]
            }
          ]
        },
        {
          "type": "句",
          "value": "《象》曰「失其義也」者，失其虛中納受之義也。"
        }
      ]
    },
    {
      "type": "爻",
      "index": 4,
      "lines": [
        {
          "type": "句",
          "value": "九四，鼎折足，覆公餗，其形渥，凶。",
          "children": [
            {
              "type": "注",
              "text": "處上體之下而又應初，既承且施，非己所堪，故曰鼎折足也。初已出否，至四所盛，則已絜矣，故曰覆公餗也。渥，沾濡之貌也。既覆公餗，體為渥沾，知小謀大，不堪其任，受其至辱，災及其身，故曰「其形渥，凶」也。"
            }
          ]
        }
      ]
    },
    {
      "type": "小象",
      "index": 4,
      "lines": [
        {
          "type": "句",
          "value": "《象》曰：覆公餗，信如何也。",
          "children": [
            {
              "type": "注",
              "text": "不量其力，果致凶災，信之如何？"
            },
            {
              "type": "疏",
              "lines": [
                {
                  "type": "句",
                  "value": "疏　正義曰：「鼎折足，覆公餗」者，餗，糝也。八珍之膳，鼎之實也。初以出否，至四所盛，故當馨絜矣，故以餗言之。初處下體之下，九四處上體之下，上有所承而又應初，下有所施，既承且施，非己所堪，故曰鼎折足。鼎足既折，則覆公餗也。渥，霑濡之貌也。既覆公餗，體則渥霑也。施之於人，知小而謀大，力薄而任重，如此必受其至辱，災及其身也，故曰「其形渥，凶」。"
                },
                {
                  "type": "句",
                  "value": "《象》曰「信如何也」者，言不能治之於未亂，既敗之後，乃責之云：不量其力，果致凶災，災既及矣，信如之何也？言信有此不可如何之事也。"
                }
              ]
            }
          ]
        }
      ]
    },
    {
      "type": "爻",
      "index": 5,
      "lines": [
        {
          "type": "句",
          "value": "六五，鼎黃耳金鉉，利貞。",
          "children": [
            {
              "type": "注",
              "text": "居中以柔，能以通理，納乎剛正，故曰「黃耳金鉉，利貞」也。耳黃，則能納剛正以自舉也。"
            }
          ]
        }
      ]
    },
    {
      "type": "小象",
      "index": 5,
      "lines": [
        {
          "type": "句",
          "value": "《象》曰：鼎黃耳，中以為實也。",
          "children": [
            {
              "type": "注",
              "text": "以中為實，所受不妄也。"
            },
            {
              "type": "疏",
              "lines": [
                {
                  "type": "句",
                  "value": "疏　正義曰：「鼎黃耳金鉉，利貞」者，黃，中也。金，剛也。鉉所以貫鼎而舉之也。五為中位，故曰黃耳。應在九二，以柔納剛，故曰金鉉。所納剛正，故曰利貞也。"
                }
              ]
            }
          ]
        },
        {
          "type": "句",
          "value": "《象》曰「中為實也」者，言六五以中為實，所受不妄也。"
        }
      ]
    },
    {
      "type": "爻",
      "index": 6,
      "lines": [
        {
          "type": "句",
          "value": "上九，鼎玉鉉，大吉，无不利。",
          "children": [
            {
              "type": "注",
              "text": "處鼎之終，鼎道之成也。居鼎之成，體剛履柔，用勁施鉉，以斯處上，高不誡亢，得夫剛柔之節，能舉其任者也。應不在一，則靡所不舉，故曰「大吉，无不利」也。"
            }
          ]
        }
      ]
    },
    {
      "type": "小象",
      "index": 6,
      "lines": [
        {
          "type": "句",
          "value": "《象》曰：玉鉉在上，剛柔節也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「鼎玉鉉」者，玉者，堅剛而有潤者也。上九居鼎之終，鼎道之成，體剛處柔，則是用玉鉉以自舉者也，故曰鼎玉鉉也。「大吉，无不利」者，應不在一，即靡所不舉，故得大吉而无不利。"
                }
              ]
            }
          ]
        },
        {
          "type": "句",
          "value": "《象》曰「剛柔節」者，以剛履柔，雖復在上，不為乾之亢龍，故曰剛柔節也。"
        }
      ]
    }
  ]
}