{
  "children": [
    {
      "type": "书名",
      "lines": [
        {
          "type": "句",
          "value": "《彖》曰：歸妹，天地之大義也。天地不交，而萬物不興。歸妹，人之終始也。",
          "children": [
            {
              "type": "注",
              "text": "陰陽既合，長少又交，天地之大義，人倫之終始。"
            }
          ]
        },
        {
          "type": "句",
          "value": "說以動，所歸妹也。",
          "children": [
            {
              "type": "注",
              "text": "少女而與長男交，少女所不樂也。而今說以動，所歸必妹也。雖與長男交，嫁而係娣，是以說也。"
            }
          ]
        },
        {
          "type": "句",
          "value": "征凶，位不當也。",
          "children": [
            {
              "type": "注",
              "text": "履於不正，說動以進，妖邪之道也。"
            }
          ]
        },
        {
          "type": "句",
          "value": "无攸利，柔乘剛也。",
          "children": [
            {
              "type": "注",
              "text": "以征則有不正之凶，以處則有乘剛之逆。"
            }
          ]
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：「歸妹，天地之大義也。天地不交，而萬物不興」者，此舉天地交合，然後萬物蕃興，證美歸妹之義。所以未及釋卦名，先引證者，以歸妹之義，非人情所欲，且違於匹對之理。蓋以聖人制禮，令姪娣從其姑娣而充妾媵者，所以廣其繼嗣，以象天地以少陰少陽、長陰長陽之氣共相交接，所以蕃興萬物也。「歸妹，人之終始也」者，上既引天地交合為證，此又舉人事歸妹結合其義也。天地以陰陽相合而得生物不已，人倫以長少相交而得繼嗣不絕，歸妹豈非天地之大義，人倫之終始也。"
            },
            {
              "type": "句",
              "value": "「說以動，所歸妹也」者，此就二體釋歸妹之義。少女而與長男交，少女所不樂也。而今說以動，所歸必妹也，雖與長男交，嫁而係于娣，是以說也。係娣所以說者，既係娣為媵，不得別適，若其不以備數，更有動望之憂，故係娣而行合禮，說以動也。"
            },
            {
              "type": "句",
              "value": "「征凶，位不當也」者，此因二三四五皆不當位，釋征凶之義。位既不當，明非正嫡，因說動而更求進，妖邪之道也，所戒其征凶也。"
            },
            {
              "type": "句",
              "value": "「无攸利，柔乘剛也」者，此因六三、六五乘剛，釋无攸利之義。夫陽貴而陰賤，以妾媵之賤，進求殊寵，即是以賤陵貴，故无施而利也。"
            },
            {
              "type": "句",
              "value": "注「以征」至「之逆」。　正義曰：《彖》以失位釋征凶，乘剛釋无攸利，而注連引言之者，《略例》云：「去初上而論位分，則三、五各在一卦之上，何得不謂之陽？二、四各在一卦之下，何得不謂之陰？然則二、四陰位也，三、五陽位也。」陽應在上，陰應在下，今二、三、四、五，並皆失位，其勢自然柔皆乘剛，其猶妾媵求寵，其勢自然以賤陵貴，以明柔之乘剛，緣於失正而進也。"
            },
            {
              "type": "句",
              "value": " "
            }
          ]
        }
      ]
    },
    {
      "type": "大象",
      "lines": [
        {
          "type": "句",
          "value": "《象》曰：澤上有雷，歸妹。君子以永終知敝。",
          "children": [
            {
              "type": "注",
              "text": "歸妹，相終始之道也，故以永終知敝。"
            }
          ]
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：澤上有雷，說以動也。故曰「歸妹君子以永終知敝」者，歸妹相終始之道也，故君子象此以永長其終，知應有不終之敝故也。"
            },
            {
              "type": "句",
              "value": " "
            }
          ]
        }
      ]
    },
    {
      "type": "爻",
      "index": 1,
      "lines": [
        {
          "type": "句",
          "value": "初九，歸妹以娣，跛能履，征吉。",
          "children": [
            {
              "type": "注",
              "text": "少女而與長男為耦，非敵之謂，是娣從之義也。妹，少女之稱也。少女之行，善莫若娣。夫承嗣以君之子，雖幼而不妄行。少女以娣，雖跛能履，斯乃恒久之義，吉而相承之道也。以斯而進，吉其宜也。"
            }
          ]
        }
      ]
    },
    {
      "type": "小象",
      "index": 1,
      "lines": [
        {
          "type": "句",
          "value": "《象》曰：歸妹以娣，以恒也。跛能履，吉相承也。"
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：「歸妹以娣」者，少女謂之妹，從娣而行謂之歸。初九以兌適震，非夫婦匹敵，是從娣之義也，故曰歸妹以娣也。「跛能履」者，妹而繼姊為娣，雖非正配，不失常道，譬猶跛人之足然。雖不正，不廢能履，故曰跛能履也。征吉者，少長非偶，為妻而行則凶焉，為娣而行則吉，故曰征吉也。"
            },
            {
              "type": "句",
              "value": "《象》曰「以恒也」者，妹而為娣，恒久之道也。「吉相承也」者，行得其宜，是相承之吉也。"
            },
            {
              "type": "句",
              "value": "注「夫承嗣以君之子，雖幼而不妄行」。　正義曰：此為少女作比例也。言君之子宜為嗣承，以類妃之妹應為娣也。立嗣宜取長，然君之子雖幼而立之，不為妄也。以言行嫁宜匹敵。然妃之妹雖至少，而為娣則可行也。"
            },
            {
              "type": "句",
              "value": " "
            }
          ]
        }
      ]
    },
    {
      "type": "爻",
      "index": 2,
      "lines": [
        {
          "type": "句",
          "value": "九二，眇能視，利幽人之貞。",
          "children": [
            {
              "type": "注",
              "text": "雖失其位，而居內處中，眇猶能視，足以保常也。在內履中，而能守其常，故利幽人之貞也。"
            }
          ]
        }
      ]
    },
    {
      "type": "小象",
      "index": 2,
      "lines": [
        {
          "type": "句",
          "value": "《象》曰：利幽人之貞，未變常也。"
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：九二不云歸妹者，既在歸妹之卦，歸妹可知，故略不言也。然九二雖失其位，不廢居內處中。以言歸妹，雖非正配，不失交合之道，猶如眇目之人，視雖不正，不廢能視耳，故曰眇能視也。「利幽人之貞」者，居內處中，能守其常，施之於人，是處幽而不失其貞正也。故曰利幽人之貞也。"
            },
            {
              "type": "句",
              "value": "《象》曰「未變常也」者，貞正者人之常也，九二失位，嫌其變常不貞也，能以履中不偏，故云未變常也。"
            },
            {
              "type": "句",
              "value": " "
            }
          ]
        }
      ]
    },
    {
      "type": "爻",
      "index": 3,
      "lines": [
        {
          "type": "句",
          "value": "六三，歸妹以須，反歸以娣。",
          "children": [
            {
              "type": "注",
              "text": "室主猶存，而求進焉。進未值時，故有須也。不可以進，故反歸待時，以娣乃行也。"
            }
          ]
        }
      ]
    },
    {
      "type": "小象",
      "index": 3,
      "lines": [
        {
          "type": "句",
          "value": "《象》曰：歸妹以須，未當也。"
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：「歸妹以須」者，六三在歸妹之時，處下體之上，有欲求為室主之象，而居不當位，則是室主獨存，室主既存，而欲求進，為未值其時也。未當其時，則宜有待，故曰歸妹以須也。「反歸以娣」者，既而有須，不可以進，宜反歸待時，以娣乃行，故曰反歸以娣。"
            },
            {
              "type": "句",
              "value": "《象》曰「未當也」者，未當其時，故宜有待也。"
            },
            {
              "type": "句",
              "value": " "
            }
          ]
        }
      ]
    },
    {
      "type": "爻",
      "index": 4,
      "lines": [
        {
          "type": "句",
          "value": "九四，歸妹愆期，遲歸有時。",
          "children": [
            {
              "type": "注",
              "text": "夫以不正无應而適人也，必須彼道窮盡，无所與交，然後乃可以往，故愆期遲歸，以待時也。"
            }
          ]
        }
      ]
    },
    {
      "type": "小象",
      "index": 4,
      "lines": [
        {
          "type": "句",
          "value": "《象》曰：愆期之志，有待而行也。"
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：「歸妹愆期，遲歸有時」者，九四居下得位，又无其應，以斯適人，必待彼道窮盡，无所與交，然後乃可以往，故曰愆期遲歸有時也。"
            },
            {
              "type": "句",
              "value": "《象》曰「愆期之志，有待而行」者，嫁宜及時，今乃過期而遲歸者，此嫁者之志，正欲有所待而後乃行也。"
            },
            {
              "type": "句",
              "value": " "
            }
          ]
        }
      ]
    },
    {
      "type": "爻",
      "index": 5,
      "lines": [
        {
          "type": "句",
          "value": "六五，帝乙歸妹，其君之袂，不如其娣之袂良。月幾望，吉。",
          "children": [
            {
              "type": "注",
              "text": "歸妹之中，獨處貴位，故謂之帝乙歸妹也。袂，衣袖，所以為禮容者也。其君之袂，為帝乙所寵也，即五也。為帝乙所崇飾，故謂之其君之袂也。配在九二，兌少震長，以長從少，不若以少從長之為美也，故曰「不若其娣之袂良」也。位在乎中，以貴而行，極陰之盛，以斯適配，雖不若少，往亦必合，故曰「月幾望，吉」也。"
            }
          ]
        }
      ]
    },
    {
      "type": "小象",
      "index": 5,
      "lines": [
        {
          "type": "句",
          "value": "《象》曰：帝乙歸妹，不如其娣之袂良也。其位在中，以貴行也。"
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：帝乙歸妹者，六五居歸妹之中，獨處貴位，是帝王之所嫁妹也，故曰帝乙歸妹。「其君之袂，不如其娣之袂良」者，六五雖處貴位，卦是長陽之卦，若以爻為人，即是婦人之道，故為帝乙之妹。既居長卦，乃是長女之象，其君即五也。袂，衣袖也，所舉斂以為禮容，帝王嫁妹，為之崇飾，故曰其君之袂也。「配在九二，兌少震長，以長從少」者也，以長從少，雖有其君崇飾之袂，猶不若以少從長之為美，故曰不如其娣之袂良也。「月幾望吉」者，陰而貴盛，如月之近望，以斯適配，雖不如以少從長，然以貴而行，往必合志，故得吉也，故曰「月幾望，吉」也。"
            },
            {
              "type": "句",
              "value": "象曰「帝乙歸妹，不如其娣之袂良」者，釋其六五雖所居貴位*，言長不如少也，言不如少女，而從於長男也。「其位在中，以貴行也」者，釋「月幾望，吉」也。既以長適少，非歸妹之美而得吉者，其位在五之中，以貴盛而行，所往必得合，而獲吉也。"
            },
            {
              "type": "句",
              "value": "*  「貴位」原文缺「貴」，依他本增。"
            }
          ]
        }
      ]
    },
    {
      "type": "爻",
      "index": 6,
      "lines": [
        {
          "type": "句",
          "value": "上六，女承筐无實，士刲羊无血，无攸利。",
          "children": [
            {
              "type": "注",
              "text": "羊謂三也。處卦之窮，仰无所承，下又无應，為女而承命，則筐虛而莫之與。為士而下命，則刲羊而无血。刲羊而无血，不應所命也。進退莫與，故曰无攸利也。"
            }
          ]
        }
      ]
    },
    {
      "type": "小象",
      "index": 6,
      "lines": [
        {
          "type": "句",
          "value": "《象》曰：上六无實，承虛筐也。"
        }
      ],
      "children": [
        {
          "type": "疏",
          "lines": [
            {
              "type": "句",
              "value": "疏　正義曰：「女承筐无實，士刲羊无血，无攸利」者，女之為行，以上有承順為美。士之為功，以下有應命為貴。上六處卦之窮，仰則无所承受，故為女承筐，則虛而无實。又下无其應，下命則无應之者，故為士刲羊則乾而无血，故曰「女承筐无實，士刲羊无血。」則進退莫與，故无所利。"
            },
            {
              "type": "句",
              "value": "《象》曰「承虛筐」者，筐本盛幣，以幣為實。今之无實，正是承捧虛筐，空无所有也。"
            },
            {
              "type": "句",
              "value": " "
            }
          ]
        }
      ]
    }
  ]
}