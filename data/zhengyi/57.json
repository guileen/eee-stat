{
  "children": [
    {
      "type": "书名",
      "lines": [
        {
          "type": "句",
          "value": "《彖》曰：重巽以申命。",
          "children": [
            {
              "type": "注",
              "text": "命乃行也，未有不巽而命行也。"
            }
          ]
        },
        {
          "type": "句",
          "value": "剛巽乎中正而志行。",
          "children": [
            {
              "type": "注",
              "text": "以剛而能用巽，處于中正，物所與也。"
            }
          ]
        },
        {
          "type": "句",
          "value": "柔皆順乎剛。",
          "children": [
            {
              "type": "注",
              "text": "明无違逆，故得小亨。"
            }
          ]
        },
        {
          "type": "句",
          "value": "是以小亨，利有攸往，利見大人。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「重巽以申命」者，此卦以卑巽為名，以申命為義。故就二體上下皆巽，以明可以申命也。上巽能接於下，下巽能奉於上，上下皆巽，命乃得行，故曰重巽以申命也。"
                },
                {
                  "type": "句",
                  "value": "「剛巽乎中正而志行」者，雖上下皆巽，若命不可從，則物所不與也。故又因二五之爻，剛而能巽，不失其中，所以志意得行，申其命令也。"
                },
                {
                  "type": "句",
                  "value": "「柔皆順乎剛」者，剛雖巽為中正，柔若不順乎剛，何所申其命乎？故又就初、四各處卦下，柔皆順剛，无有違逆，所以教命得申，成小亨以下之義也。"
                }
              ]
            }
          ]
        },
        {
          "type": "句",
          "value": "「是以小亨」以下，舉經結也。"
        },
        {
          "type": "句",
          "value": "注「明无違逆故得小亨」。　正義曰：案《彖》併舉「小亨，利有攸往，利見大人」以結之，明柔皆順剛之意，不事釋小亨二字，而注獨言「明无違逆，故得小亨」者，褚氏云：「夫獻可替否，其道乃弘。柔皆順剛，非大通之道，所以文王繫小亨之辭，孔子致皆順之釋。」案：王注上下卦之體，皆以巽言之，柔不違剛，正是巽義，故知「皆順」之言，通釋諸辭也。"
        },
        {
          "type": "句",
          "value": " "
        },
        {
          "type": "句",
          "value": "《象》曰：隨風，巽，君子以申命行事。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「隨風巽」者，兩風相隨，故曰隨風，風既相隨，物无不順，故曰隨風巽。「君子以申命行事」者，風之隨至，非是令初，故君子則之以申命行事也。"
                }
              ]
            }
          ]
        },
        {
          "type": "句",
          "value": " "
        },
        {
          "type": "句",
          "value": "初六，進退，利武人之貞。",
          "children": [
            {
              "type": "注",
              "text": "處令之初，未能服令者也。故進退也。成命齊邪，莫善武人，故利武人之貞以整之。"
            }
          ]
        },
        {
          "type": "句",
          "value": "《象》曰：進退，志疑也。",
          "children": [
            {
              "type": "注",
              "text": "巽順之志，進退疑懼。"
            }
          ]
        },
        {
          "type": "句",
          "value": "利武人之貞，志治也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「進退，利武人之貞」者，初六，處令之初，法未宣，著體於柔巽，不能自決，心懷進退，未能從令者也。成命齊邪，莫善威武，既未能從令，則宜用武人之正，以整齊之，故曰「進退，利武人之貞」也。"
                },
                {
                  "type": "句",
                  "value": "《象》曰「志疑」者，欲從之，則未明其令；欲不從，則懼罪及己，志意懷疑，所以進退也。"
                },
                {
                  "type": "句",
                  "value": "「志治也」者，武非行令所宜，而言利武人者，志在使人從治，故曰「利武人」。其猶《蒙卦》初六《象》曰「利用刑人，以正法也」。"
                }
              ]
            }
          ]
        },
        {
          "type": "句",
          "value": "九二，巽在牀下，用史巫紛若，吉，无咎。",
          "children": [
            {
              "type": "注",
              "text": "處巽之中，既在下位，而復以陽居陰，卑巽之甚，故曰「巽在牀下」也。卑甚失正，則入于咎過矣。能以居中而施至卑於神祗，而不用之於威勢，則乃至于紛若之吉，而亡其過矣。故曰「用史巫紛若，吉，无咎」也。"
            }
          ]
        },
        {
          "type": "句",
          "value": "《象》曰：紛若之吉，得中也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「巽在牀下」者，九二處巽下體，而復以陽居陰，卑巽之甚，故曰「巽在牀下」。「用史巫紛若，吉，无咎」者，史謂祝史，巫謂巫覡，並是接事鬼神之人也。紛若者，盛多之貌。卑甚失正，則入於過咎。人有威勢，易為行恭；神道无形，多生怠慢。若能用居中之德，行至卑之道，用之於神祗，不行之於威勢，則能致之於盛多之吉，而无咎過，故曰「用史巫紛若，吉，无咎」也。"
                }
              ]
            }
          ]
        },
        {
          "type": "句",
          "value": "《象》曰「得中」者，用卑巽於神祗，是行得其中，故能致紛若之吉也。"
        },
        {
          "type": "句",
          "value": "九三，頻巽，吝。",
          "children": [
            {
              "type": "注",
              "text": "頻，頻蹙，不樂而窮，不得已之謂也。以其剛正而為四所乘，志窮而巽，是以吝也。"
            }
          ]
        },
        {
          "type": "句",
          "value": "《象》曰：頻巽之吝，志窮也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「頻巽，吝」者，頻者，頻蹙憂戚之容也，九三體剛居正，為四所乘，是志意窮屈，不得申遂也。既處巽時，只得受其屈辱也，頻蹙而巽，鄙吝之道，故曰「頻巽，吝」也。"
                }
              ]
            }
          ]
        },
        {
          "type": "句",
          "value": "《象》曰「志窮」者，志意窮屈，所以為吝也。"
        },
        {
          "type": "句",
          "value": "六四，悔亡，田獲三品。",
          "children": [
            {
              "type": "注",
              "text": "乘剛，悔也，然得位承五，卑得所奉。雖以柔御剛，而依尊履正，以斯行命，必能獲強暴，遠不仁者也。獲而有益，莫善三品，故曰「悔亡，田獲三品」。一曰乾豆，二曰賓客，三曰充君之包。"
            }
          ]
        },
        {
          "type": "句",
          "value": "《象》曰：田獲三品，有功也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「悔亡，田獲三品」者，六四有乘剛之悔，然得位承尊，得其所奉，雖以柔乘剛，而依尊履正，以斯行命，必能有功，取譬田獵，能獲而有益，莫善三品，所以得悔亡。故曰「悔亡，田獲三品」也。三品者，一曰乾豆，二曰賓客，三曰充君之包廚也。"
                }
              ]
            }
          ]
        },
        {
          "type": "句",
          "value": "《象》曰「有功」者，田獵有獲，以喻行命有功也。"
        },
        {
          "type": "句",
          "value": "九五，貞吉，悔亡，无不利。无初有終。先庚三日，後庚三日，吉。",
          "children": [
            {
              "type": "注",
              "text": "以陽居陽，損於謙巽。然秉乎中正以宣其令，物莫之違，故曰「貞吉，悔亡，无不利」也。化不以漸，卒以剛直用加於物，故初皆不說也。終於中正，邪道以消，故有終也。申命令謂之庚。夫以正齊物，不可卒也；民迷固久，直不可肆也，故先申三日，令著之後，復申三日，然後誅而无咎怨矣。甲、庚，皆申命之謂也。"
            }
          ]
        },
        {
          "type": "句",
          "value": "《象》曰：九五之吉，位正中也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：九五以陽居陽，違於謙巽，是悔也。然執乎中正，以宣其令，物莫之違，是由貞正獲吉，故得悔亡而无不利，故曰「貞吉，悔亡，无不利」也。「无初有終」者，若卒用剛直，化不以漸，物皆不說，故曰「无初」也。終於中正，物服其化，故曰「有終」也。「先庚三日，後庚三日，吉」者，申命令謂之庚，民迷固久，申不可卒，故先申之三日，令著之後，復申之三日，然後誅之，民服其罪，无怨而獲吉矣，故曰「先庚三日，後庚三日，吉」也。"
                },
                {
                  "type": "句",
                  "value": "《象》曰「位正中」者，若不以九居五位，則不能以中正齊物，物之不齊，无由致吉，致吉是由九居五位，故舉爻位言之。"
                }
              ]
            }
          ]
        },
        {
          "type": "句",
          "value": "上九，巽在牀下，喪其資斧，貞凶。",
          "children": [
            {
              "type": "注",
              "text": "處巽之極，極巽過甚，故曰「巽在牀下」也。斧所以斷者也，過巽失正，喪所以斷，故曰「喪其資斧，貞凶」也。"
            }
          ]
        },
        {
          "type": "句",
          "value": "《象》曰：巽在牀下，上窮也。喪其資斧，正乎凶也。",
          "children": [
            {
              "type": "疏",
              "lines": [
                {
                  "type": "句",
                  "value": "疏　正義曰：「巽在牀下」者，上九處巽之極，巽之過甚，故曰「巽在牀下」。「喪其資斧」者，斧能斬決，以喻威斷也，巽過則不能行威命。命之不行，是喪其所用之斧，故曰「喪其資斧」也。「貞凶」者，失其威斷，是正之凶，故曰「貞凶」也。"
                },
                {
                  "type": "句",
                  "value": "《象》曰「上窮」者，處上窮巽，故過在牀下也。「正乎凶」者，正理須當威斷，而喪之，是「正乎凶」也。"
                }
              ]
            }
          ]
        }
      ]
    }
  ]
}