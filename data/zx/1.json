{
  "children": [
    {
      "type": "卦",
      "name": "乾",
      "down": "乾",
      "up": "乾",
      "lines": [
        {
          "type": "句",
          "value": "乾，元亨利貞。",
          "children": [
            {
              "type": "注",
              "text": "（乾，渠焉反。）六畫者，伏羲所畫之卦也。「—」者，奇也，陽之數也。乾者，健也，陽之性也。本注乾字，三畫卦之名也。下者，內卦也；上者，外卦也。經文乾字，六畫卦之名也。伏羲仰觀俯察，見陰陽有奇偶之數，故畫一奇以象陽，畫一偶以象陰。見一陰一陽有各生一陰一陽之象，故自下而上，再倍而三，以成八卦。見陽之性健，而其成形之大者為天，故三奇之卦，名之曰乾，而擬之於天也。三畫已具，八卦已成，則又三倍其畫，以成六畫，而於八卦之上，各加八卦，以成六十四卦也。此卦六畫皆奇，上下皆乾，則陽之純而健之至也。故乾之名，天之象，皆不易焉。元亨利貞，文王所繫之辭，以斷一卦之吉凶，所謂《彖辭》者也。元，大也。亨，通也。利，宜也。貞，正而固也。文王以為乾道大通而至正，故於筮得此卦，而六爻皆不變者，言其占當得大通，而必利在正固，然後可以保其終也。此聖人所以作《易》，教人卜筮，而可以開物成務之精意。餘卦放此。"
            }
          ]
        }
      ]
    },
    {
      "type": "爻",
      "index": 1,
      "lines": [
        {
          "type": "句",
          "value": "初九，潛龍勿用。",
          "children": [
            {
              "type": "注",
              "text": "（潛，捷言反。）初九者，卦下陽爻之名。凡畫卦者，自下而上，故以下爻為初。陽數九為老，七為少，老變而少不變，故謂陽爻為九。潛龍勿用，周公所繫之辭，以斷一爻之吉凶，所謂「爻辭」者也。潛，藏也。龍，陽物也。初陽在下，未可施用，故其象為潛龍。其占曰勿用。凡遇乾而此爻變者，當觀此象，而玩其占也。餘爻放此。"
            }
          ]
        }
      ]
    },
    {
      "type": "爻",
      "index": 2,
      "lines": [
        {
          "type": "句",
          "value": "九二，見龍在田，利見大人。",
          "children": [
            {
              "type": "注",
              "text": "（「見龍」之見，賢遍反。卦內「見龍」並同。）二，謂自下而上，第二爻也。後放此。九二剛健中正，出潛離隱，澤及於物，物所利見，故其象為見龍在田，其占為利見大人。九二雖未得位，而大人之德已著，常人不足以當之，故值此爻之變者，但為利見此人而已。蓋亦謂在下之大人也。此以爻與占者相為主賓，自為一例。若有見龍之德，則為利見九五在上之大人矣。"
            }
          ]
        }
      ]
    },
    {
      "type": "爻",
      "index": 3,
      "lines": [
        {
          "type": "句",
          "value": "九三，君子終日乾乾，夕惕若厲，无咎。",
          "children": [
            {
              "type": "注",
              "text": "九，陽爻。三，陽位。重剛不中，居下之上，乃危地也。然性體剛健，有能乾乾惕厲之象，故其占如此。君子，指占者而言。言能憂懼如是，則雖處危地而无咎也。"
            }
          ]
        }
      ]
    },
    {
      "type": "爻",
      "index": 4,
      "lines": [
        {
          "type": "句",
          "value": "九四，或躍在淵，无咎。",
          "children": [
            {
              "type": "注",
              "text": "（躍，羊灼反。）或者，疑而未定之辭。躍者，無所緣而絕於地，特未飛爾。淵者，上空下洞，深昧不測之所。龍之在是，若下於田，或躍而起，則向乎天矣。九陽四陰，居上之下，改革之際，進退未定之時也。故其象如此，其占能隨時進退，則无咎也。"
            }
          ]
        }
      ]
    },
    {
      "type": "爻",
      "index": 5,
      "lines": [
        {
          "type": "句",
          "value": "九五，飛龍在天，利見大人。",
          "children": [
            {
              "type": "注",
              "text": "剛健中正以居尊位，如以聖人之德，居聖人之位。故其象如此，而占法與九二同，特所利見者在上之大人耳。若有其位，則為利見九二在下之大人也。"
            }
          ]
        }
      ]
    },
    {
      "type": "爻",
      "index": 6,
      "lines": [
        {
          "type": "句",
          "value": "上九，亢龍有悔。",
          "children": [
            {
              "type": "注",
              "text": "（亢，苦浪反。）上者，最上一爻之名。亢者，過於上而不能下之意也。陽極於上，動必有悔，故其象占如此。"
            }
          ]
        }
      ]
    },
    {
      "type": "爻",
      "index": 7,
      "lines": [
        {
          "type": "句",
          "value": "用九，見群龍无首，吉。",
          "children": [
            {
              "type": "注",
              "text": "用九，言凡筮得陽爻者，皆用九而不用七。蓋諸卦百九十二陽爻之通例也。以此卦純陽而居首，故於此發之。聖人因繫之辭，使遇此卦而六爻皆變者，即此占之。蓋六陽皆變，剛而能柔，吉之道也，故為「群龍无首」之象，而其占為如是則吉也。《春秋傳》曰：「乾之坤曰：見群龍无首，吉。」蓋即純坤卦辭「牝馬之貞，先迷後得，東北喪朋」之意。"
            }
          ]
        },
        {
          "type": "句",
          "value": "《周易彖上傳》",
          "children": [
            {
              "type": "注",
              "text": "（彖，吐亂反。）彖即文王所繫之辭。上者經之上篇，傳者孔子所以釋經之辭也。後凡言傳者，放此。"
            }
          ]
        },
        {
          "type": "句",
          "value": "大哉乾元，萬物資始，乃統天。",
          "children": [
            {
              "type": "注",
              "text": "此專以天道明乾義，又析「元亨利貞」為四德以發明之。而此一節，首釋元義也。大哉，歎辭。元，大也，始也。乾元，天德之大始。故萬物之生，皆資之以為始也。又為四德之首，而貫乎天德之始終，故曰統天。"
            }
          ]
        },
        {
          "type": "句",
          "value": "雲行雨施，品物流形。",
          "children": [
            {
              "type": "注",
              "text": "（施，始豉反。卦內同。）釋乾之亨也。"
            }
          ]
        },
        {
          "type": "句",
          "value": "大明終始，六位時成，時乘六龍以御天。",
          "children": [
            {
              "type": "注",
              "text": "始，即元也。終，謂貞也。不終則无始，不貞則无以為元也。此言聖人大明乾道之終始，則見卦之六位各以時成，而乘此六陽以行天道，是乃聖人之元亨也。"
            }
          ]
        },
        {
          "type": "句",
          "value": "乾道變化，各正性命，保合太和，乃利貞。",
          "children": [
            {
              "type": "注",
              "text": "變者化之漸，化者變之成。物所受為性，天所賦為命。太和，陰陽會合，中和之氣也。各正者，得於有生之初。保合者，全於已生之後。此言乾道變化，无所不利，而萬物各得其性命以自全，以釋利貞之義也。"
            }
          ]
        },
        {
          "type": "句",
          "value": "首出庶物，萬國咸寧。",
          "children": [
            {
              "type": "注",
              "text": "聖人在上，高出於物，猶乾道之變化也。萬國各得其所而咸寧，猶萬物之各正性命而保合太和也。此言聖人之利貞也，蓋嘗統而論之。元者物之始生，亨者物之暢茂，利則向於實也，貞則實之成也。實之既成，則其根蒂脫落，可復種而生矣，此四德之所以循環而无端也。然而四者之間，生氣流行，初無間斷，此元之所以包四德而統天也。其以聖人而言，則孔子之意，蓋以此卦為聖人得天位，行天道，而致太平之占也。雖其文義有非文王之舊者，然讀者各以其意求之，則並行而不悖也。《坤》卦放此。"
            }
          ]
        },
        {
          "type": "句",
          "value": "《周易象上傳》",
          "children": [
            {
              "type": "注",
              "text": "象者，卦之上下兩象，及兩象之六爻，周公所繫之辭也。"
            }
          ]
        },
        {
          "type": "句",
          "value": "天行健，君子以自強不息。",
          "children": [
            {
              "type": "注",
              "text": "天，乾卦之象也。凡重卦皆取重義，此獨不然者，天一而已。但言天行，則見其一日一周，而明日又一周。若重複之象，非至健不能也。君子法之，不以人欲害其天德之剛，則自強而不息矣。"
            }
          ]
        },
        {
          "type": "句",
          "value": "潛龍勿用，陽在下也。見龍在田，德施普也。終日乾乾，反復道也。",
          "children": [
            {
              "type": "注",
              "text": "（複，芳服反。本亦作覆。）反復，重複踐行之意。"
            }
          ]
        },
        {
          "type": "句",
          "value": "或躍在淵，進无咎也。",
          "children": [
            {
              "type": "注",
              "text": "可以進而不必進也。"
            }
          ]
        },
        {
          "type": "句",
          "value": "飛龍在天，大人造也。",
          "children": [
            {
              "type": "注",
              "text": "（造，徂早反。）造，猶作也。"
            }
          ]
        },
        {
          "type": "句",
          "value": "亢龍有悔，盈不可久也。用九，天德不可為首也。",
          "children": [
            {
              "type": "注",
              "text": "言陽剛不可為物先，故六陽皆變而吉。天行以下，先儒謂之《大象》。潛龍以下，先儒謂之《小象》。後放此。"
            }
          ]
        },
        {
          "type": "句",
          "value": "《周易文言傳》",
          "children": [
            {
              "type": "注",
              "text": "此篇申《彖傳》、《象傳》之意，以盡乾、坤二卦之蘊，而餘卦之說，因可以例推云。"
            }
          ]
        },
        {
          "type": "句",
          "value": "元者，善之長也，亨者，嘉之會也，利者，義之和也，貞者，事之幹也。",
          "children": [
            {
              "type": "注",
              "text": "（長，丁丈反。下「長人」同。幹，古旦反。）元者，生物之始，天地之德，莫先於此，故於時為春，於人則為仁，而眾善之長也。亨者，生物之通，物至於此，莫不嘉美，故於時為夏，於人則為禮，而眾美之會也。利者，生物之遂，物各得宜，不相妨害，故於時為秋，於人則為義，而得其分之和。貞者，生物之成。實理具備，隨在各足，故於時為冬，於人則為知，而為眾事之幹。幹，木之身，枝葉所依以立者也。"
            }
          ]
        },
        {
          "type": "句",
          "value": "君子體仁足以長人，嘉會足以合禮，利物足以和義，貞固足以幹事。",
          "children": [
            {
              "type": "注",
              "text": "以仁為體，則无一物不在所愛之中，故足以長人。嘉其所會，則無不合禮。使物各得其利，則義無不和。貞固者，知正之所在而固守之，所謂知而弗去者也，故足以為事之幹。"
            }
          ]
        },
        {
          "type": "句",
          "value": "君子行此四德者，故曰：乾，元、亨、利、貞。",
          "children": [
            {
              "type": "注",
              "text": "非君子之至健，无以行此，故曰乾元、亨、利、貞。"
            },
            {
              "type": "注",
              "text": "此第一節，申《彖傳》之意，與《春秋傳》所載穆姜之言不異，疑古者已有此言，穆姜稱之，而夫子亦有取焉，故下文別以「子曰」表孔子之辭。蓋傳者欲以明此章之為古語也。"
            }
          ]
        },
        {
          "type": "句",
          "value": "初九曰「潛龍勿用」，何謂也？子曰：「龍德而隱者也。不易乎世，不成乎名，遯世无悶，不見是而无悶，樂則行之，憂則違之，確乎其不可拔，潛龍也。」",
          "children": [
            {
              "type": "注",
              "text": "（樂，音洛。確，苦學反。）龍德，聖人之德也，在下故隱。易，謂變其所守。大抵乾卦六爻，《文言》皆以聖人明之，有隱顯而無淺深也。"
            }
          ]
        },
        {
          "type": "句",
          "value": "九二曰「見龍在田，利見大人」，何謂也？子曰：「龍德而正中者也。庸言之信，庸行之謹，閑邪存其誠，善世而不伐，德博而化。《易》曰『見龍在田，利見大人』，君德也。」",
          "children": [
            {
              "type": "注",
              "text": "（行，下孟反。邪，似嗟反。）正中，不潛而未躍之時也。常言亦信，常行亦謹，盛德之至也。閑邪存其誠，無斁亦保之意。言君德也者，釋大人之為九二也。"
            }
          ]
        },
        {
          "type": "句",
          "value": "九三曰「君子終日乾乾，夕惕若，厲无咎」，何謂也？子曰：「君子進德修業。忠信，所以進德也。修辭立其誠，所以居業也。知至至之，可與幾也。知終終之，可與存義也。是故居上位而不驕，在下位而不憂。故乾乾因其時而惕，雖危无咎矣。」",
          "children": [
            {
              "type": "注",
              "text": "（幾，音機。）忠信，主於心者，无一念之不誠也。脩辭見於事者，无一言之不實也。雖有忠信之心，然非修辭立誠，則无以居之。知至至之，進德之事，知終終之，居業之事，所以終日乾乾而夕猶惕若者，以此故也。可上可下，不驕不憂，所以无咎也。"
            }
          ]
        },
        {
          "type": "句",
          "value": "九四曰「或躍在淵，无咎」，何謂也？子曰：「上下无常，非為邪也；進退无恒，非離群也。君子進德修業，欲及時也，故无咎。」",
          "children": [
            {
              "type": "注",
              "text": "（離，去聲。）內卦以德學言，外卦以時位言。進德修業，九三備矣。此則欲其及時而進也。"
            }
          ]
        },
        {
          "type": "句",
          "value": "九五曰「飛龍在天，利見大人」，何謂也？子曰：「同聲相應，同氣相求。水流濕，火就燥，雲從龍，風從虎，聖人作而萬物覩。本乎天者親上，本乎地者親下，則各從其類也。」",
          "children": [
            {
              "type": "注",
              "text": "（應，去聲。）作，起也。物，猶人也。覩，釋利見之意也。本乎天者，謂動物。本乎地者，謂植物。物各從其類。聖人，人類之首也。故興起於上，則人皆見之。"
            }
          ]
        },
        {
          "type": "句",
          "value": "上九曰「亢龍有悔」，何謂也？子曰：「貴而无位，高而无民，賢人在下位而无輔，是以動而有悔也。」",
          "children": [
            {
              "type": "注",
              "text": "賢人在下位，謂九五以下。无輔，以上九過高志滿，不來輔助之也。"
            },
            {
              "type": "注",
              "text": "此第二節，申《象傳》之意。"
            }
          ]
        },
        {
          "type": "句",
          "value": "潛龍勿用，下也。見龍在田，時舍也。",
          "children": [
            {
              "type": "注",
              "text": "（舍，音捨。）言未為時用也。"
            }
          ]
        },
        {
          "type": "句",
          "value": "終日乾乾，行事也。或躍在淵，自試也。",
          "children": [
            {
              "type": "注",
              "text": "未遽有為，姑試其可。"
            }
          ]
        },
        {
          "type": "句",
          "value": "飛龍在天，上治也。",
          "children": [
            {
              "type": "注",
              "text": "（治，平聲。）居上以治下。"
            }
          ]
        },
        {
          "type": "句",
          "value": "亢龍有悔，窮之災也。乾元用九，天下治也。",
          "children": [
            {
              "type": "注",
              "text": "（治，去聲。）言乾元用九，見與他卦不同。君道剛而能柔，天下无不治矣。"
            },
            {
              "type": "注",
              "text": "此第三節，再申前意。"
            }
          ]
        },
        {
          "type": "句",
          "value": "潛龍勿用，陽氣潛藏。見龍在田，天下文明。",
          "children": [
            {
              "type": "注",
              "text": "雖不在上位，然天下已被其化。"
            }
          ]
        },
        {
          "type": "句",
          "value": "終日乾乾，與時偕行。",
          "children": [
            {
              "type": "注",
              "text": "時，當然也。"
            }
          ]
        },
        {
          "type": "句",
          "value": "或躍在淵，乾道乃革。",
          "children": [
            {
              "type": "注",
              "text": "離下而上，變革之時。"
            }
          ]
        },
        {
          "type": "句",
          "value": "飛龍在天，乃位乎天德。",
          "children": [
            {
              "type": "注",
              "text": "天德，即天位也。蓋唯有是德，乃宜居是位，故以名之。"
            }
          ]
        },
        {
          "type": "句",
          "value": "亢龍有悔，與時偕極。乾元用九，乃見天則。",
          "children": [
            {
              "type": "注",
              "text": "剛而能柔，天之法也。"
            },
            {
              "type": "注",
              "text": "此第四節，又申前意。"
            }
          ]
        },
        {
          "type": "句",
          "value": "乾元者，始而亨者也。",
          "children": [
            {
              "type": "注",
              "text": "始則必亨，理勢然也。"
            }
          ]
        },
        {
          "type": "句",
          "value": "利貞者，性情也。",
          "children": [
            {
              "type": "注",
              "text": "收斂歸藏，乃見性情之實。"
            }
          ]
        },
        {
          "type": "句",
          "value": "乾始能以美利利天下，不言所利，大矣哉。",
          "children": [
            {
              "type": "注",
              "text": "始者，元而亨也。利天下者，利也。不言所利者，貞也。或曰：坤利牝馬，則言所利矣。"
            }
          ]
        },
        {
          "type": "句",
          "value": "大哉乾乎，剛健中正，純粹精也。",
          "children": [
            {
              "type": "注",
              "text": "剛以體言，健兼用言。中者，其行无過不及。正者，其立不偏。四者，乾之德也。純者，不雜於陰柔。粹者，不雜於邪惡。蓋剛健中正之至極。而精者，又純粹之至極也。或疑乾剛无柔，不得言中正者，不然也。天地之間，本一氣之流行，而有動靜爾。以其流行之統體而言，則但謂之乾而无所不包矣；以其動靜分之，然後有陰陽剛柔之別也。"
            }
          ]
        },
        {
          "type": "句",
          "value": "六爻發揮，旁通情也。",
          "children": [
            {
              "type": "注",
              "text": "旁通，猶言曲盡。"
            }
          ]
        },
        {
          "type": "句",
          "value": "時乘六龍，以御天也。雲行雨施，天下平也。",
          "children": [
            {
              "type": "注",
              "text": "言聖人時乘六龍以御天，則如天之雲行雨施而天下平也。"
            },
            {
              "type": "注",
              "text": "此第五節，復申首章之意。"
            }
          ]
        },
        {
          "type": "句",
          "value": "君子以成德為行，日可見之行也。潛之為言也，隱而未見，行而未成，是以君子勿用也。"
        },
        {
          "type": "句",
          "value": "（行，並去聲。未見之見，音現。）成德，已成之德也。初九固成德，但其行未可見耳。"
        },
        {
          "type": "句",
          "value": "君子學以聚之，問以辨之，寬以居之，仁以行之。《易》曰「見龍在田，利見大人」，君德也。"
        },
        {
          "type": "句",
          "value": "蓋由四者以成大人之德。再言君德，以深明九二之為大人也。"
        },
        {
          "type": "句",
          "value": "九三，重剛而不中，上不在天，下不在田，故乾乾因其時而惕，雖危，无咎矣。",
          "children": [
            {
              "type": "注",
              "text": "（重，平聲。下同。）重剛，謂陽爻陽位。"
            }
          ]
        },
        {
          "type": "句",
          "value": "九四，重剛而不中，上不在天，下不在田，中不在人，故或之。或之者，疑之也。故无咎。",
          "children": [
            {
              "type": "注",
              "text": "九四非重剛，重字疑衍。在人，謂三。或者，隨時而未定也。"
            }
          ]
        },
        {
          "type": "句",
          "value": "夫大人者，與天地合其德，與日月合其明，與四時合其序，與鬼神合其吉凶；先天而天弗違，後天而奉天時。天且弗違，而況於人乎？況於鬼神乎？",
          "children": [
            {
              "type": "注",
              "text": "（夫，音扶。先、後，並去聲。）大人，即釋爻辭所利見之大人也。有是德而當其位，乃可當之。人與天地鬼神，本无二理，特蔽於有我之私，是以梏於形體而不能相通。大人无私，以道為體，曾何彼此先後之可言哉？先天不違，謂意之所為，默與道契。後天、奉天，謂知理如是，奉而行之。回紇謂郭子儀曰：「卜者謂，此行當見一大人而還。」其占蓋與此合。若子儀者，雖未及乎夫子之所論，然其至公无我，亦可謂當時之大人矣。"
            }
          ]
        },
        {
          "type": "句",
          "value": "亢之為言也，知進而不知退，知存而不知亡，知得而不知喪。",
          "children": [
            {
              "type": "注",
              "text": "（喪，去聲。）所以動而有悔也。"
            }
          ]
        },
        {
          "type": "句",
          "value": "其唯聖人乎。知進退存亡，而不失其正者，其唯聖人乎。",
          "children": [
            {
              "type": "注",
              "text": "知其理勢如是，而處之以道，則不至於有悔矣，固非計私以避害者也。再言其唯聖人乎，始若設問，而卒自應之也。此第六節，復申第二、第三、第四節之意。"
            }
          ]
        }
      ]
    }
  ]
}