{
  "children": [
    {
      "type": "书名",
      "lines": [
        {
          "type": "句",
          "value": "《彖》曰：履，柔履剛也。",
          "children": [
            {
              "type": "注",
              "text": " 以二體釋卦名義。"
            }
          ]
        },
        {
          "type": "句",
          "value": "說而應乎乾，是以履虎尾，不咥人，亨。",
          "children": [
            {
              "type": "注",
              "text": " 說，音悅。以卦德釋《彖辭》。"
            }
          ]
        },
        {
          "type": "句",
          "value": "剛中正，履帝位而不疚，光明也。",
          "children": [
            {
              "type": "注",
              "text": " 又以卦體明之，指九五也。"
            }
          ]
        },
        {
          "type": "句",
          "value": "《象》曰：上天下澤，履，君子以辯上下，定民志。",
          "children": [
            {
              "type": "注",
              "text": " 《程傳》備矣。傳曰：「天在上，澤居下，上下之正理也。」人之所履當如是，故取其象而為履。君子觀履之象，以辯別上下之分，以定其民志。夫上下之分明，然後民志有定。民志定，然後可以言治。民志不定，天下不可得而治也。古之時，公卿大夫而下，位各稱其德，終身居之，得其分也。位未稱德，則君舉而進之。士脩其學，學至而君求之。皆非有預於己也。農工商賈勤其事，而所享有限。故皆有定志，而天下之心可一。後世自庶士至於公卿，日至於尊榮；農工商賈，日志於富侈；億兆之心，交騖於利，天下紛然，如之何其可一也。欲其不亂，難矣。此由上下无定志也。君子觀履之象，而分辯上下，使各當其分，以定民之心志也。"
            }
          ]
        },
        {
          "type": "句",
          "value": "初九，素履，往无咎。",
          "children": [
            {
              "type": "注",
              "text": " 以陽在下，居履之初，未為物遷，率其素履者也。占者如是，則往而无咎也。"
            }
          ]
        },
        {
          "type": "句",
          "value": "《象》曰：素履之往，獨行願也。"
        },
        {
          "type": "句",
          "value": "九二，履道坦坦，幽人貞吉。",
          "children": [
            {
              "type": "注",
              "text": " 剛中在下，无應於上，故為履道平坦，幽獨守貞之象。幽人履道而遇其占，則貞而吉矣。"
            }
          ]
        },
        {
          "type": "句",
          "value": "《象》曰：幽人貞吉，中不自亂也。"
        },
        {
          "type": "句",
          "value": "六三，眇能視，跛能履，履虎尾，咥人，凶。武人為于大君。",
          "children": [
            {
              "type": "注",
              "text": " 跛，波我反。六三不中不正，柔而志剛，以此履乾，必見傷害，故其象如此，而占者凶。又為剛武之人，得志而肆暴之象，如秦政、項籍，豈能久也。"
            }
          ]
        },
        {
          "type": "句",
          "value": "《象》曰：眇能視，不足以有明也。跛能履，不足以與行也。咥人之凶，位不當也。武人為于大君，志剛也。"
        },
        {
          "type": "句",
          "value": "九四，履虎尾，愬愬，終吉。",
          "children": [
            {
              "type": "注",
              "text": " 愬，山革反，音色。九四亦以不中不正，履九五之剛。然以剛居柔，故能戒懼而得終吉。"
            }
          ]
        },
        {
          "type": "句",
          "value": "《象》曰：愬愬，終吉，志行也。"
        },
        {
          "type": "句",
          "value": "九五，夬履，貞厲。",
          "children": [
            {
              "type": "注",
              "text": " 夬，古快反。九五以剛中正履帝位，而下以兌說應之，凡事必行，无所疑礙。故其象為夬決其履，雖使得正，亦危道也。故其占為雖正而危，為戒深矣。"
            }
          ]
        },
        {
          "type": "句",
          "value": "《象》曰：夬履，貞厲，位正當也。",
          "children": [
            {
              "type": "注",
              "text": " 傷於所恃。"
            }
          ]
        },
        {
          "type": "句",
          "value": "上九，視履考祥，其旋元吉。",
          "children": [
            {
              "type": "注",
              "text": " 視履之終，以考其祥，周旋无虧，則得元吉。占者禍福，視其所履而未定也。"
            }
          ]
        },
        {
          "type": "句",
          "value": "《象》曰：元吉在上，大有慶也。",
          "children": [
            {
              "type": "注",
              "text": " 若得元吉，則大有福慶也。"
            }
          ]
        }
      ]
    }
  ]
}