{
  "children": [
    {
      "type": "书名",
      "lines": [
        {
          "type": "句",
          "value": "《彖》曰：泰，小往大來，吉亨，則是天地交而萬物通也，上下交而其志同也。內陽而外陰，內健而外順，內君子而外小人，君子道長，小人道消也。",
          "children": [
            {
              "type": "注",
              "text": " 長，丁丈反。否卦同。"
            }
          ]
        },
        {
          "type": "句",
          "value": "《象》曰：天地交，泰，后以財成天地之道，輔相天地之宜，以左右民。",
          "children": [
            {
              "type": "注",
              "text": " 財、裁同。相，息亮反。左，音佐。右，音佑。財成以制其過，輔相以補其不及。"
            }
          ]
        },
        {
          "type": "句",
          "value": "初九，拔茅茹以其彙，征吉。",
          "children": [
            {
              "type": "注",
              "text": " 茹，人余反。彙，于位反，音胃。否卦同。三陽在下，相連而進，拔茅連茹之象，征行之吉也。占者陽剛，則其征吉矣。郭璞《洞林》讀至「彙」字絕句，下卦放此。"
            }
          ]
        },
        {
          "type": "句",
          "value": "《象》曰：拔茅征吉，志在外也。"
        },
        {
          "type": "句",
          "value": "九二，包荒，用馮河，不遐遺，朋亡，得尚于中行。",
          "children": [
            {
              "type": "注",
              "text": " 馮，音憑。九二以剛居柔，在下之中，上有六五之應，主乎泰而得中道者也。占者能包容荒穢，而果斷剛決，不遺遐遠，而不昵朋比，則合乎此爻中行之道矣。"
            }
          ]
        },
        {
          "type": "句",
          "value": "《象》曰：包荒、得尚於中行，以光大也。"
        },
        {
          "type": "句",
          "value": "九三，无平不陂，无往不復，艱貞无咎，勿恤其孚，于食有福。",
          "children": [
            {
              "type": "注",
              "text": " 將過於中，泰將極而否欲來之時也。恤，憂也。孚，所期之信也。戒占者艱難守貞，則无咎而有福。"
            }
          ]
        },
        {
          "type": "句",
          "value": "《象》曰：无往不復，天地際也。"
        },
        {
          "type": "句",
          "value": "六四，翩翩，不富以其鄰，不戒以孚。",
          "children": [
            {
              "type": "注",
              "text": " 已過乎中，泰已極矣，故三陰翩然而下復，不待富而其類從之，不待戒令而信也。其占為有小人合交以害正道，君子所當戒也。陰虛陽實，故凡言不富者，皆陰爻也。"
            }
          ]
        },
        {
          "type": "句",
          "value": "《象》曰：翩翩，不富，皆失實也。不戒以孚，中心願也。",
          "children": [
            {
              "type": "注",
              "text": " 陰本居下，在上為失實。"
            }
          ]
        },
        {
          "type": "句",
          "value": "六五，帝乙歸妹，以祉元吉。",
          "children": [
            {
              "type": "注",
              "text": " 以陰居尊，為泰之主。柔中虛己，下應九二，吉之道也。而帝乙歸妹之時，亦嘗占得此爻。占者如是，則有祉而元吉矣。凡經以古人為言，如高宗、箕子之類者，皆放此。"
            }
          ]
        },
        {
          "type": "句",
          "value": "《象》曰：以祉元吉，中以行願也。"
        },
        {
          "type": "句",
          "value": "上六，城復于隍。勿用師，自邑告命，貞吝。",
          "children": [
            {
              "type": "注",
              "text": " 復，房六反。下同。泰極而否，城復于隍之象。戒占者不可力爭，但可自守，雖得其貞，亦不免於羞吝。"
            }
          ]
        },
        {
          "type": "句",
          "value": "《象》曰：城復于隍，其命亂也。",
          "children": [
            {
              "type": "注",
              "text": " 命亂故復否，告命，所以治之也。治，平聲。"
            }
          ]
        }
      ]
    }
  ]
}