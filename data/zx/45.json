{
  "children": [
    {
      "type": "卦",
      "name": "萃",
      "down": "坤",
      "up": "兌",
      "lines": [
        {
          "type": "卦名",
          "value": " 　萃　　坤下兌上"
        },
        {
          "type": "句",
          "value": " 萃，亨，王假有廟，利見大人，亨。利貞，用大牲吉，利有攸往。",
          "children": [
            {
              "type": "注",
              "text": " 假，更白反。萃，聚也。坤順兌說，九五剛中，而二應之。又為澤上於地，萬物萃聚之象，故為萃。亨字衍文。王假有廟，言王者可以至于宗廟之中，王者卜祭之吉占也。《祭義》曰「公假于太廟」是也。廟所以聚祖考之精神，又人必能聚己之精神，則可以至于廟而承祖考也。物既聚，則必見大人，而後可以得亨。然又必利於正，所聚不正，則亦不能亨也。大牲必聚而後有，聚則可以有所往，皆占吉而有戒之辭。"
            }
          ]
        }
      ]
    },
    {
      "type": "彖",
      "lines": [
        {
          "type": "句",
          "value": "《彖》曰：萃，聚也。順以說，剛中而應，故聚也。",
          "children": [
            {
              "type": "注",
              "text": " 說，音悅。以卦德、卦體釋卦名義。"
            }
          ]
        },
        {
          "type": "句",
          "value": "王假有廟，致孝享也。利見大人，亨，聚以正也。用大牲吉，利有攸往，順天命也。",
          "children": [
            {
              "type": "注",
              "text": " 釋卦辭。"
            }
          ]
        },
        {
          "type": "句",
          "value": "觀其所聚，而天地萬物之情可見矣。",
          "children": [
            {
              "type": "注",
              "text": " 極言其理而贊之。"
            }
          ]
        }
      ]
    },
    {
      "type": "大象",
      "lines": [
        {
          "type": "句",
          "value": "《象》曰：澤上於地，萃，君子以除戎器，戒不虞。",
          "children": [
            {
              "type": "注",
              "text": " 上，時掌反。除者，脩而聚之之謂。"
            }
          ]
        }
      ]
    },
    {
      "type": "爻",
      "index": 1,
      "lines": [
        {
          "type": "句",
          "value": "初六，有孚不終，乃亂乃萃，若號，一握為笑，勿恤，往无咎。",
          "children": [
            {
              "type": "注",
              "text": " 號，平聲。初六，上應九四，而隔於二陰，當萃之時，不能自守，是有孚而不終，志亂而妄聚也。若呼號正應，則眾以為笑；但勿恤而往從正應，則无咎矣。戒占者當如是也。"
            }
          ]
        }
      ]
    },
    {
      "type": "小象",
      "index": 1,
      "lines": [
        {
          "type": "句",
          "value": "《象》曰：乃亂乃萃，其志亂也。"
        }
      ]
    },
    {
      "type": "爻",
      "index": 2,
      "lines": [
        {
          "type": "句",
          "value": "六二，引吉，无咎，孚乃利用禴。",
          "children": [
            {
              "type": "注",
              "text": " 禴，羊略反。二應五而雜於二陰之間，必牽引以萃，乃吉而无咎。又二中正柔順，虛中以上應，九五剛健中正，誠實而下交。故卜祭者有其孚誠，則雖薄物，亦可以祭矣。"
            }
          ]
        }
      ]
    },
    {
      "type": "小象",
      "index": 2,
      "lines": [
        {
          "type": "句",
          "value": "《象》曰：引吉，无咎，中未變也。"
        }
      ]
    },
    {
      "type": "爻",
      "index": 3,
      "lines": [
        {
          "type": "句",
          "value": "六三，萃如嗟如，无攸利，往无咎，小吝。",
          "children": [
            {
              "type": "注",
              "text": " 六三陰柔，不中不正，上无應與，欲求萃於近而不得，故嗟如而无所利，唯往從於上，可以无咎，然不得其萃。困然後往，復得陰極无位之爻，亦可小羞矣。戒占者當近捨不正之強援，而遠結正應之窮交，則无咎也。"
            }
          ]
        }
      ]
    },
    {
      "type": "小象",
      "index": 3,
      "lines": [
        {
          "type": "句",
          "value": "《象》曰：往无咎，上巽也。"
        }
      ]
    },
    {
      "type": "爻",
      "index": 4,
      "lines": [
        {
          "type": "句",
          "value": "九四，大吉，无咎。",
          "children": [
            {
              "type": "注",
              "text": " 上比九五，下比眾陰，得其萃矣。然以陽居陰不正，故戒占者必大吉，然後得无咎也。"
            }
          ]
        }
      ]
    },
    {
      "type": "小象",
      "index": 4,
      "lines": [
        {
          "type": "句",
          "value": "《象》曰：大吉，无咎，位不當也。"
        }
      ]
    },
    {
      "type": "爻",
      "index": 5,
      "lines": [
        {
          "type": "句",
          "value": "九五，萃有位，无咎，匪孚，元永貞，悔亡。",
          "children": [
            {
              "type": "注",
              "text": " 九五剛陽中正，當萃之時而居尊，固无咎矣。若有未信，則亦脩其元永貞之德，而悔亡矣。戒占者當如是也。"
            }
          ]
        }
      ]
    },
    {
      "type": "小象",
      "index": 5,
      "lines": [
        {
          "type": "句",
          "value": "《象》曰：萃有位，志未光也。",
          "children": [
            {
              "type": "注",
              "text": " 未光，謂匪孚。"
            }
          ]
        }
      ]
    },
    {
      "type": "爻",
      "index": 6,
      "lines": [
        {
          "type": "句",
          "value": "上六，齎咨涕洟，无咎。",
          "children": [
            {
              "type": "注",
              "text": " 齎，音咨，又，將啼反。洟，音夷。《象》同。處萃之終，陰柔无位，求萃不得，故戒占者必如是，而後可以无咎也。"
            }
          ]
        }
      ]
    },
    {
      "type": "小象",
      "index": 6,
      "lines": [
        {
          "type": "句",
          "value": "《象》曰：齎咨涕洟，未安上也。"
        }
      ]
    }
  ]
}