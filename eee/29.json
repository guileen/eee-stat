[
  "29. ䷜　 坎卦 　坎下坎上",
  "習坎，有孚，維心亨，行有尚。彖曰：習坎，重險也。水流而不盈，行險而不失其信。維心亨，乃以剛中也；行有尚，往有功也。天險不可升也，地險山川丘陵也，王公設險以守其國，險之時用大矣哉。象曰：水洊至，習坎。君子以常德行，習教事。",
  " 初六，習坎，入于坎窞，凶。象曰：習坎入坎，失道凶也。",
  " 九二，坎，有險，求小得。象曰：求小得，未出中也。",
  " 六三，來之坎坎，險且枕，入于坎窞，勿用。象曰：來之坎坎，終无功也。",
  " 六四，樽酒，簋貳，用缶，納約自牖，終无咎。象曰：樽酒簋貳，剛柔際也。",
  " 九五，坎不盈，祗既平，无咎。象曰：坎不盈，中未大也。",
  " 上六，係用徽纆，寘于叢棘，三歲不得，凶。象曰：上六失道，凶三歲也。",
  "歷代注本："
]