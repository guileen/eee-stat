[
  "32. ䷟　 恒卦 　巽下震上",
  "恒，亨，无咎，利貞，利有攸往。",
  "彖曰：恒，久也。剛上而柔下，雷風相與，巽而動，剛柔皆應，恒。恒，亨，无咎，利貞，久於其道也。天地之道，恒久而不已也，利有攸往，終則有始也，日月得天而能久照，四時變化而能久成，聖人久於其道而天下化成，觀其所恒而天地萬物之情可見矣。",
  "象曰：雷風，恒，君子以立不易方。",
  " ",
  "初六，浚恒，貞凶，无攸利。",
  "象曰：浚恒之凶，始求深也。",
  " ",
  "九二，悔亡。",
  "象曰：九二悔亡，能久中也。",
  " ",
  "九三，不恒其德，或承之羞，貞吝。",
  "象曰：不恒其德，无所容也。",
  " ",
  "九四，田无禽。",
  "象曰：久非其位，安得禽也。",
  " ",
  "六五，恒其德貞，婦人吉，夫子凶。",
  "象曰：婦人貞吉，從一而終也，夫子制義，從婦凶也。",
  " ",
  "上六，振恒，凶。",
  "象曰：振恒在上，大无功也。",
  " ",
  "歷代注本："
]