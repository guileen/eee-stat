[
  "36. ䷣　 明夷卦 　離下坤上",
  "明夷，利艱貞。",
  "彖曰：明入地中，明夷。內文明而外柔順，以蒙大難，文王以之。利艱貞，晦其明也。內難而能正其志，箕子以之。",
  "象曰：明入地中，明夷。君子以莅眾，用晦而明。",
  "初九，明夷于飛，垂其翼，君子于行，三日不食。有攸往，主人有言。",
  "象曰：君子于行，義不食也。",
  "六二，明夷，夷于左股，用拯馬壯吉。",
  "象曰：六二之吉，順以則也。",
  "九三，明夷于南狩，得其大首，不可疾貞。",
  "象曰：南狩之志，乃得大也。",
  "六四，入于左腹，獲明夷之心，于出門庭。",
  "象曰：入于左腹，獲心意也。",
  "六五，箕子之明夷，利貞。",
  "象曰：箕子之貞，明不可息也。",
  "上六，不明晦，初登于天，後入于地。",
  "象曰：初登于天，照四國也；後入于地，失則也。",
  " ",
  "歷代注本："
]