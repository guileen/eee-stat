[
  "39. ䷦　 蹇卦 　艮下坎上",
  "蹇，利西南，不利東北，利見大人，貞吉。",
  "彖曰：蹇，難也，險在前也。見險而能止，知矣哉。蹇，利西南，往得中也；不利東北，其道窮也。利見大人，往有功也；當位貞吉，以正邦也。蹇之時用大矣哉。",
  "象曰：山上有水，蹇，君子以反身脩德。",
  "初六，往蹇，來譽。",
  "象曰：往蹇來譽，宜待也。",
  "六二，王臣蹇蹇，匪躬之故。",
  "象曰：王臣蹇蹇，終无尤也。",
  "九三，往蹇，來反。",
  "象曰：往蹇來反，內喜之也。",
  "六四，往蹇，來連。",
  "象曰：往蹇來連，當位實也。",
  "九五，大蹇，朋來。",
  "象曰：大蹇朋來，以中節也。",
  "上六，往蹇，來碩，吉，利見大人。",
  "象曰：往蹇來碩，志在內也；利見大人，以從貴也。",
  " ",
  "歷代注本："
]