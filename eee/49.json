[
  "49. ䷰　 革卦 　離下兌上",
  "革，已日乃孚，元亨利貞，悔亡。",
  "彖曰：革，水火相息，二女同居，其志不相得，曰革。已日乃孚，革而信之，文明以說，大亨以正，革而當，其悔乃亡。天地革而四時成，湯武革命，順乎天而應乎人，革之時大矣哉。",
  "象曰：澤中有火，革，君子以治曆明時。",
  "初九，鞏用黃牛之革。",
  "象曰：鞏用黃牛，不可以有為也。",
  "六二，已日乃革之，征吉，无咎。",
  "象曰：已日革之，行有嘉也。",
  "九三，征凶，貞厲，革言三就，有孚。",
  "象曰：革言三就，又何之矣。",
  "九四，悔亡，有孚，改命吉。",
  "象曰：改命之吉，信志也。",
  "九五，大人虎變，未占有孚。",
  "象曰：大人虎變，其文炳也。",
  "上六，君子豹變，小人革面，征凶，居貞吉。",
  "象曰：君子豹變，其文蔚也；小人革面，順以從君也。",
  " ",
  "歷代注本："
]