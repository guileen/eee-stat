[
  "57. ䷸　 巽卦 　巽下巽上",
  "巽，小亨，利有攸往，利見大人。",
  "彖曰：重巽以申命，剛巽乎中正而志行，柔皆順乎剛，是以小亨，利有攸往，利見大人。",
  "象曰：隨風，巽，君子以申命行事。",
  "初六，進退，利武人之貞。",
  "象曰：進退，志疑也；利武人之貞，志治也。",
  "九二，巽在牀下，用史巫紛若，吉，无咎。",
  "象曰：紛若之吉，得中也。",
  "九三，頻巽，吝。",
  "象曰：頻巽之吝，志窮也。",
  "六四，悔亡，田獲三品。",
  "象曰：田獲三品，有功也。",
  "九五，貞吉，悔亡，无不利。无初有終，先庚三日，後庚三日，吉。",
  "象曰：九五之吉，位正中也。",
  "上九，巽在牀下，喪其資斧，貞凶。",
  "象曰：巽在牀下，上窮也；喪其資斧，正乎凶也。",
  " ",
  "歷代注本："
]