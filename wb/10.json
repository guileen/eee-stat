[
  " ",
  "　 履卦 　巽下乾上",
  "履虎尾，不咥人，亨。",
  "彖曰：履，柔履剛也。說而應乎乾，是以履虎尾，不咥人，亨。",
  "【注】凡彖者，言乎一卦之所以為主也，成卦之體在六三也。履虎尾者，言其危也。三為履主，以柔履剛，履危者也。履虎尾而不見咥者，以其說而應乎乾也。乾，剛正之德者也。不以說行夫佞邪，而以說應乎乾，宜其履虎尾不見咥而亨。",
  " ",
  "剛中正，履帝位而不疚，光明也。",
  "【注】言五之德。",
  " ",
  "象曰：上天下澤，履，君子以辯上下，定民志。",
  "初九，素履，往无咎。",
  "【注】處履之初，為履之始。履道惡華，故素乃无咎。處履以素，何往不從，必獨行其願，物无犯也。",
  " ",
  "象曰：素履之往，獨行願也。",
  "九二，履道坦坦，幽人貞吉。",
  "【注】履道尚謙，不喜處盈，務在致誠，惡夫外飾者也。而二以陽處陰，履於謙也。居內履中，隱顯同也。履道之美，於斯為盛，故履道坦坦，无險厄也。在幽而貞，宜其吉。",
  " ",
  "象曰：幽人貞吉，中不自亂也。",
  "六三，眇能視，跛能履，履虎尾，咥人凶，武人為于大君。",
  "【注】居履之時，以陽處陽，猶曰不謙，而況以陰居陽，以柔乘剛者乎？故以此為明，眇目者也；以此為行，跛足者也；以此履危，見咥者也。志在剛健，不脩所履，欲以陵武於人，為于大君，行未能免於凶，而志存于王，頑之甚也。",
  " ",
  "象曰：眇能視，不足以有明也。跛能履，不足以與行也。 咥人之凶， 位不當也。",
  "武人為于大君，志剛也。",
  "九四，履虎尾，愬愬終吉。",
  "【注】逼近至尊，以陽承陽，處多懼之地，故曰「履虎尾，愬愬」也。然以陽居陰，以謙為本，雖處危懼，終獲其志，故終吉也。",
  " ",
  "象曰：愬愬終吉，志行也。",
  "九五，夬履，貞厲。",
  "【注】得位處尊，以剛決正，故曰「夬履貞厲」也。履道惡盈，而五處尊，是以危。",
  "　",
  "象曰：夬履貞厲，位正當也。",
  "上九，視履，考祥其旋，元吉。",
  "【注】禍福之祥，生乎所履，處履之極，履道成矣，故可視履而考祥也。居極應說，高而不危，是其旋也。履道大成，故元吉也。",
  "　",
  "象曰：元吉在上，大有慶也。",
  " "
]