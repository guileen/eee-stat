[
  " ",
  "　 大有卦 　乾下離上",
  "大有，元亨。",
  "【注】不大通，何由得大有乎？大有，則必元亨矣。",
  " ",
  "彖曰：大有，柔得尊位，大中而上下應之，曰大有。",
  "【注】處尊以柔，居中以大，體无二陰以分其應，上下應之，靡所不納，大有之義也。",
  " ",
  "其德剛健而文明，應乎天而時行，是以元亨。",
  "【注】德應於天，則行不失時矣。剛健不滯，文明不犯，應天則大，時行无違，是以元亨。",
  " ",
  "《象》曰：火在天上，大有；君子以遏惡揚善，順天休命。",
  "【注】大有，包容之象也。故遏惡揚善，成物之美，順夫天德，休物之命。",
  " ",
  "初九，无交害。匪咎，艱則无咎。",
  "【注】以夫剛健為大有之始，不能履中，滿而不溢；術斯以往，後害必至，其欲匪咎，艱則无咎也。",
  " ",
  "《象》曰：大有初九，无交害也。",
  "九二，大車以載，",
  "【注】任重而不危。",
  " ",
  "有攸往，无咎。",
  "【注】健不違中，為五所任；任重不危，致遠不泥，故可以往而无咎也。",
  " ",
  "《象》曰：大車以載，積中不敗也。",
  "九三，公用亨于天子，小人弗克。",
  "【注】處大有之時，居下體之極，乘剛健之上，而履得其位，與五同功，威權之盛，莫此過焉。公用斯位，乃得通乎天子之道也。小人不克，害可待也。",
  " ",
  "《象》曰：公用亨于天子，小人害也。",
  "九四，匪其彭，无咎。",
  "【注】既失其位，而上近至尊之威，下比分權之臣，其為懼也可謂危矣。唯夫有聖知者，乃能免斯咎也。三雖至盛，五不可舍，能辯斯數，專心承五，常匪其旁，則无咎矣。旁，謂三也。",
  " ",
  "《象》曰：匪其彭，无咎，明辯皙也 。",
  "【注】明，猶才也。",
  " ",
  "六五，厥孚交如，威如，吉。",
  "【注】居尊以柔，處大以中，无私於物，上下應之。信以發志，故其孚交如也。夫不私於物，物亦公焉；不疑於物，物亦誠焉。既公且信，何難何備？不言而教行，何為而不威如？為大有之主而不以此道，吉可得乎？",
  " ",
  "《象》曰：厥孚交如，信以發志也。威如之吉，易而无備也。",
  "上九，自天祐之，吉无不利。",
  "【注】大有，豐富之世也。處大有之上而不累於位，志尚乎賢者也。餘爻皆乘剛，而己獨乘柔，順也。五為信德，而己履焉，履信之謂也。雖不能體柔，而以剛乘柔，思順之義也。居豐有之世，而不以物累其心，高尚其志，尚賢者也。爻有三德，盡夫助道，故繫辭具焉。",
  " ",
  "《象》曰：大有上吉，自天祐也。",
  "　"
]