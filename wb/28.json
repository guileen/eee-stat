[
  " ",
  "　 大過卦 　巽下兌上",
  "大過，",
  "【注】音相過之過",
  " ",
  "棟橈，利有攸往，亨。",
  "《彖》曰：大過，大者過也。",
  "【注】大者乃能過也。",
  " ",
  "棟橈，本末弱也。",
  "【注】初為本而上為末也。",
  " ",
  "剛過而中，",
  "【注】謂二也。居陰，過也；處二，中也。拯弱興衰，不失其中也。",
  " ",
  "巽而說行，",
  "【注】巽而說行，以此救難，難乃濟也。",
  "利有攸往，乃亨。",
  "【注】危而弗持，則將安用？故往乃亨。",
  " ",
  "大過之時大矣哉！",
  "【注】是君子有為之時也。",
  " ",
  "《象》曰：澤滅木，大過。君子以獨立不懼，遯世无悶。",
  "【注】此所以為大過，非凡所及也。",
  " ",
  "初六，藉用白茅，无咎。",
  "【注】以柔處下，過而可以无咎，其唯慎乎？",
  " ",
  "《象》曰：藉用白茅，柔在下也。",
  "九二，枯楊生稊，老夫得其女妻，无不利。",
  "【注】稊者，楊之秀也。以陽處陰，能過其本而救其弱者也。上无其應，心无特吝，處過以此，无衰不濟也。故能令枯楊更生稊，老夫更得少妻。拯弱興衰，莫盛斯爻，故无不利也。老過則枯，少過則稚。以老分少，則稚者長；以稚分老，則枯者榮。過以相與之謂也。大過至衰，而己至壯，以至壯輔至衰，應斯義也。",
  " ",
  "《象》曰：老夫女妻，過以相與也。",
  "九三，棟橈，凶。",
  "【注】居大過之時，處下體之極，不能救危拯弱，以隆其棟，而以陽處陽，自守所居，又應於上，係心在一，宜其淹溺而凶衰也。",
  " ",
  "《象》曰：棟橈之凶，不可以有輔也。",
  "九四，棟隆，吉，有它吝。",
  "【注】體屬上體，以陽處陰，能拯其弱，不為下所橈者也，故棟隆吉也。而應在初，用心不弘，故有它吝也。",
  " ",
  "《象》曰：棟隆之吉，不橈乎下也。",
  "九五，枯楊生華，老婦得其士夫，无咎无譽。",
  "【注】處得尊位，而以陽處陽，未能拯危。處得尊位，亦未有橈，故能生華，不能生稊，能得夫不能得妻。處棟橈之世，而為无咎无譽，何可長哉？故生華不可久，士夫誠可醜也。",
  " ",
  "《象》曰，枯楊生華，何可久也。老婦士夫，亦可醜也。",
  "上六，過涉，滅頂，凶。无咎！",
  "【注】處大過之極，過之甚也。涉難過甚，故至于滅頂，凶。志在救時，故不可咎也。",
  " ",
  "《象》曰：過涉之凶，不可咎也。",
  "【注】雖凶无咎，不害義也。",
  " "
]