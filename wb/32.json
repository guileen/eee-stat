[
  " ",
  "　 恒卦 　巽下震上",
  "恒，亨，无咎，利貞。",
  "【注】恒而亨，以濟三事也。恒之為道，亨乃无咎也，恒通无咎，乃利正也。",
  " ",
  "利有攸往。",
  "【注】各得所恒，脩其常道，終則有始，往而无違，故利有攸往也。",
  " ",
  "《彖》曰：恒，久也。剛上而柔下，",
  "【注】剛尊柔卑，得其序也。",
  " ",
  "雷風相與，",
  "【注】長陽長陰，能相成也。",
  " ",
  "巽而動，",
  "【注】動无違也。",
  " ",
  "剛柔皆應，",
  "【注】不孤媲也。",
  " ",
  "恒。",
  "【注】皆可久之道。",
  " ",
  "恒，亨，无咎，利貞，久於其道也。",
  "【注】道得所久，則常通无咎而利正也。",
  " ",
  "天地之道，恒久而不已也。",
  "【注】得其所久，故不已也。",
  " ",
  "利有攸往，終則有始也。",
  "【注】得其常道，故終則復始，往无窮極。",
  " ",
  "日月得天而能久照，四時變化而能久成，聖人久於其道而天下化成。",
  "【注】言各得其所恒，故皆能長久。",
  " ",
  "觀其所恒而天地萬物之情可見矣！",
  "【注】天地萬物之情，見於所恒也。",
  " ",
  "《象》曰：雷風，恒，",
  "【注】長陽長陰，合而相與，可久之道也。",
  " ",
  "君子以立不易方。",
  "【注】得其所久，故不易也。",
  " ",
  "初六，浚恒，貞凶，无攸利。",
  "【注】處恒之初，最處卦底，始求深者也。求深窮底，令物无餘縕，漸以至此，物猶不堪，而況始求深者乎？以此為恒，凶正害德，无施而利也。",
  " ",
  "《象》曰：浚恆之凶，始求深也。",
  "九二，悔亡。",
  "【注】雖失其位，恒位於中，可以消悔也。",
  " ",
  "《象》曰：九二悔亡，能久中也。",
  "九三，不恒其德，或承之羞，貞吝。",
  "【注】處三陽之中，居下體之上，處上體之下。上不全尊，下不全卑，中不在體，體在乎恒，而分无所定，无恒者也。德行无恒，自相違錯，不可致詰，故或承之羞也。施德於斯，物莫之納，鄙賤甚矣，故曰貞吝也。",
  " ",
  "《象》曰：不恒其德，无所容也。",
  "九四，田无禽。",
  "【注】恒於非位，雖勞无獲也。",
  " ",
  "《象》曰：久非其位，安得禽也？",
  "六五，恒其德貞，婦人吉，夫子凶。",
  "【注】居得尊位，為恒之主，不能制義，而係應在二，用心專貞，從唱而已。婦人之吉，夫子之凶也。",
  " ",
  "《象》曰：婦人貞吉，從一而終也。夫子制義，從婦凶也。",
  "上六，振恒凶。",
  "【注】夫靜為躁君，安為動主。故安者上之所處也，靜者可久之道也。處卦之上，居動之極，以此為恒，无施而得也。",
  " ",
  "《象》曰：振恒在上，大无功也。",
  " "
]