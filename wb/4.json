[
  " ",
  "　 蒙卦 　坎下艮上",
  "蒙，亨。匪我求童蒙，童蒙求我。初筮告，再三瀆，瀆則不告。",
  "【注】筮者決疑之物也。童蒙之來求我，欲決所惑也。決之不一，不知所從，則復惑也。故初筮則告，再、三則瀆。瀆，蒙也。能為初筮，其唯二乎？以剛處中，能斷夫疑者也。",
  " ",
  "利貞。",
  "【注】 蒙之所利，乃利正也。夫明莫若聖，昧莫若蒙。蒙以養正，乃聖功也。然則養正以明，失其道矣。",
  " ",
  "《彖》曰：蒙，山下有險，險而止，蒙。",
  "【注】退則困險*，進則閡山，不知所適，蒙之義也。",
  "*或作「遯退用險」。",
  " ",
  "蒙亨，以亨行，時中也。",
  "【注】時之所願，唯願亨也，以亨行之，得時中也。",
  " ",
  "匪我求童蒙，童蒙求我，志應也。",
  "【注】我謂非童蒙者也。非童蒙者，即陽也。凡不識者求問識者，識者不求所告；闇者求明，明者不諮於闇。故《蒙》之為義，「匪我求童蒙，童蒙求我」也。童蒙之來求我，志應故也。",
  " ",
  "初筮告，以剛中也。",
  "【注】謂二也。二為眾陰之主也。无剛決中，何由得初筮之告乎。",
  " ",
  "再三瀆，瀆則不告，瀆蒙也。蒙以養正，聖功也。",
  "《象》曰：山下出泉，蒙；",
  "【注】山下出泉，未知所適，蒙之象也。",
  " ",
  "君子以果行育德。",
  "【注】果行者，初筮之義也；育德者，養正之功也。",
  " ",
  "初六，發蒙，利用刑人，用說桎梏，以往吝。",
  "【注】處蒙之初，二照其上，故蒙發也。蒙發疑明，刑說當也。以往吝，刑不可長也。",
  " ",
  "《象》曰：利用刑人，以正法也。",
  "【注】刑人之道，道所惡也。以正法制，故刑人也。",
  "　",
  "九二，包蒙，吉。納婦吉，子克家。",
  "【注】以剛居中，童蒙所歸，包而不距，則遠近咸至，故曰「包蒙吉」也。婦者，配己而成德者也。體陽而能包蒙，以剛而能居中，以此納配，物莫不應，故納婦吉也。處于卦內，以剛接柔，親而得中，能幹其任，施之於子，克家之義。",
  " ",
  "《象》曰：子克家，剛柔接也。",
  "六三，勿用取女，見金夫，不有躬，无攸利。",
  "【注】童蒙之時，陰求於陽，晦求於明，各求發其昧者也。六三在下卦之上，上九在上卦之上，男女之義也。上不求三而三求上，女先求男者也。女之為體，正行以待命者也。見剛夫而求之，故曰不有躬也。施之於女行在不順，故勿用取女而无攸利。",
  " ",
  "《象》曰：勿用取女，行不順也。",
  "六四，困蒙，吝。",
  "【注】獨遠於陽，處兩陰之中，闇莫之發，故曰困蒙也。困於蒙昧，不能比賢以發其志，亦以鄙矣，故曰吝也。",
  " ",
  "《象》曰：困蒙之吝，獨遠實也。",
  "【注】陽稱實也。",
  " ",
  "六五，童蒙，吉。",
  "【注】以夫陰質居於尊位，不自任察而委於二，付物以能，不勞聰明，功斯克矣，故曰童蒙吉。",
  " ",
  "《象》曰：童蒙之吉，順以巽也。",
  "【注】委物以能，不先不為，順以巽也。",
  " ",
  "上九，擊蒙，不利為寇，利禦寇。",
  "【注】處蒙之終，以剛居上，能擊去童蒙，以發其昧者也，故曰擊蒙也。童蒙願發而己能擊去之，合上下之願，故莫不順也。為之扞禦，則物咸附之。若欲取之，則物咸叛矣，故「不利為寇，利禦寇」也。",
  "《象》曰：利用禦寇，上下順也。"
]