[
  " ",
  "　 損卦 　兌下艮上",
  "損，有孚，元吉，无咎，可貞。利有攸往。曷之用？二簋可用享。",
  "彖曰：損，損下益上，其道上行。 ",
  "【注】艮為陽，兌為陰，凡陰順於陽者也。陽止於上，陰說而順，損下益上，上行之義也。",
  " ",
  "損而有孚，元吉，无咎，可貞，利有攸往。 ",
  "【注】損之為道，損下益上，損剛益柔也。損下益上，非補不足也；損剛益柔，非長君子之道也。為損而可以獲吉，其唯有孚乎！損而有孚，則元吉，无咎，而可正，利有攸往矣。損剛益柔，不以消剛；損下益上，不以盈上。損剛而不為邪，益上而不為諂，則何咎而可正？雖不能拯濟大難，以斯有往，物无距也。",
  " ",
  "曷之用？ ",
  "【注】曷，辭也。曷之用，言何用豐為也。",
  " ",
  "二簋可用享； ",
  "【注】二簋，質薄之器也。行損以信，雖二簋而可用享。",
  " ",
  "二簋應有時。 ",
  "【注】至約之道，不可常也。",
  " ",
  "損剛益柔有時， ",
  "【注】下不敢剛，貴於上行，損剛益柔之謂也。剛為德長，損之不可以為常也。",
  " ",
  "損益盈虛，與時偕行。 ",
  "【注】自然之質，各定其分，短者不為不足，長者不為有餘，損益將何加焉？非道之常，故必與時偕行也。",
  " ",
  "《彖》曰：山下有澤，損； ",
  "【注】山下有澤，損之象也。",
  " ",
  "君子以懲忿窒欲。 ",
  "【注】可損之善，莫善忿欲也。",
  " ",
  "初九，已事遄往，无咎，酌損之。 ",
  "【注】損之為道，損下益上，損剛益柔，以應其時者也。居於下極，損剛奉柔，則不可以逸。處損之始，則不可以盈。時已則往，不敢宴安，乃獲无咎也。剛以奉柔，雖免乎咎，猶未親也，故既獲无咎，復自酌損，乃得合志也。遄，速也。",
  " ",
  "《象》曰：已事遄往，尚合志也。 ",
  "【注】尚合於志，故速往也。",
  " ",
  "九二，利貞，征凶。弗損，益之。 ",
  "【注】柔不可全益，剛不可全削，下不可以无正。初九已損剛以順柔，九二履中，而復損己以益柔，則剝道成焉，故不可遄往，而利貞也。進之於柔，則凶矣，故曰征凶也。故九二不損而務益，以中為志也。",
  " ",
  "《象》曰：九二利貞，中以為志也。",
  "六三，三人行則損一人，一人行則得其友。",
  "【注】損之為道，損下益上，其道上行。三人，謂自六三已上三陰也。三陰並行，以承於上，則上失其友，內无其主，名之曰益，其實乃損。故天地相應，乃得化淳；男女匹配，乃得化生。陰陽不對，生可得乎？故六三獨行，乃得其友，三陰俱行，則必疑矣。",
  " ",
  "《象》曰：一人行，三則疑也。",
  "六四，損其疾，使遄有喜，无咎。 ",
  "【注】履得其位，以柔納剛，能損其疾也。疾何可久，故速乃有喜。損疾以離其咎，有喜乃免，故使速乃有喜，有喜乃无咎也。",
  " ",
  "《象》曰：損其疾，亦可喜也。 ",
  "六五，或益之十朋之龜，弗克違，元吉。 ",
  "【注】以柔居尊，而為損道，江海處下，百谷歸之。履尊以損，則或益之矣。朋，黨也。龜者，決疑之物也。陰非先唱，柔非自任，尊以自居，損以守之。故人用其力，事竭其功，知者慮能，明者慮策，弗能違也，則眾才之用盡矣。獲益而得十朋之龜，足以盡天人之助也。",
  " ",
  "《象》曰：六五元吉，自上祐也。",
  "上九，弗損，益之，无咎，貞吉。利有攸往，得臣无家。 ",
  "【注】處損之終，上无所奉，損終反益，剛德不損，乃反益之，而不憂於咎。用正而吉，不制於柔，剛德遂長，故曰｢弗損，益之，无咎，貞吉，利有攸往｣也。居上乘柔，處損之極，尚夫剛德，為物所歸，故曰得臣。得臣則天下為一，故无家也。",
  " ",
  "《象》曰：弗損益之，大得志也。",
  " "
]