[
  " ",
  "　 益 　震下巽上",
  "益，利有攸往，利涉大川。",
  "《彖》曰：益，損上益下，民說无疆，",
  "【注】震，陽也，巽，陰也。巽非違震者也，處上而巽，不違於下，損上益下之謂也。",
  " ",
  "自上下下，其道大光。 利有攸往，中正有慶。",
  "【注】五處中正，自上下下，故有慶也。以中正有慶之德，有攸往也，何適而不利哉。",
  " ",
  "利涉大川，木道乃行。",
  "【注】木者，以涉大川為常而不溺者也。以益涉難，同乎木也。",
  " ",
  "益動而巽，日進无疆。天施地生，其益无方。",
  "【注】損上益下。",
  " ",
  "凡益之道，與時偕行。",
  "【注】益之為用，施未足也；滿而益之，害之道也。故凡益之道，與時偕行也。",
  " ",
  "《象》曰：風雷，益，君子以見善則遷，有過則改。",
  "【注】遷善改過，益莫大焉。",
  " ",
  "初九，利用為大作，元吉无咎。",
  "【注】處益之初，居動之始，體夫剛德，以莅其事，而之乎巽，以斯大作，必獲大功。夫居下非厚事之地，在卑非任重之處，大作非小功所濟，故元吉，乃得无咎也。",
  " ",
  "《象》曰：元吉无咎，下不厚事也。",
  "【注】時可以大作而下不可以厚事，得其時而无其處，故元吉，乃得无咎也。",
  " ",
  "六二，或益之十朋之龜，弗克違，永貞吉。王用享于帝，吉。",
  "【注】以柔居中，而得其位，處內履中，居益以沖。益自外來，不召自至，不先不為，則朋龜獻策，同於損卦六五之位。位不當尊，故吉在永貞也。帝者，生物之主，興益之宗，出震而齊巽者也。六二居益之中，體柔當位，而應於巽，享帝之美，在此時也。",
  " ",
  "《象》曰：或益之，自外來也。",
  "六三，益之用凶事，无咎。有孚，中行，告公用圭。",
  "【注】以陰居陽，求益者也，故曰益之。益不外來，己自為之，物所不與，故在謙則戮，救凶則免。以陰居陽，處下卦之上，壯之甚也，用救衰危，物所恃也，故用凶事，乃得无咎也。若能益不為私，志在救難，壯不至亢，不失中行，以此告公，國主所任也。用圭之禮，備此道矣。故曰有孚，中行告公用圭也。公者，臣之極也。凡事足以施天下，則稱王；次天下之大者，則稱公。六三之才，不足以告王，足以告公，而得用圭也。故曰｢中行，告公用圭｣也。",
  " ",
  "《象》曰：益用凶事，固有之也。",
  "【注】用施凶事，乃得固有之也。",
  " ",
  "六四，中行，告公從，利用為依遷國。",
  "【注】居益之時，處巽之始，體柔當位，在上應下，卑不窮下，高不處亢，位雖不中，用中行者也。以斯告公，何有不從？以斯依遷，誰有不納也？",
  " ",
  "《象》曰：告公從，以益志也。",
  "【注】志得益也。",
  " ",
  "九五，有孚惠心，勿問元吉。有孚，惠我德。",
  "【注】得位履尊，為益之主者也。為益之大，莫大於信，為惠之大，莫大於心。因民所利而利之焉，惠而不費，惠心者也。信以惠心，盡物之願，固不待問而元吉。有孚，惠我德也，以誠惠物，物亦應之，故曰｢有孚，惠我德｣也。",
  " ",
  "《象》曰：有孚惠心，勿問之矣。惠我德，大得志也。",
  "上九，莫益之，或擊之，立心勿恒，凶。",
  "【注】處益之極，過盈者也。求益无已，心无恒者也。无厭之求，人弗與也。獨唱莫和，是偏辭也。人道惡盈，怨者非一，故曰｢或擊之｣也。",
  " ",
  "《象》曰：莫益之，偏辭也。或擊之，自外來也。",
  " "
]