[
  " ",
  "　 萃 　坤下兌上",
  "萃，亨，",
  "【注】聚乃通也。",
  " ",
  "王假有廟。",
  "【注】假，至也。王以聚至有廟也。",
  " ",
  "利見大人，亨，利貞。",
  "【注】聚得大人，乃得通而利正也。",
  " ",
  "用大牲吉。",
  "【注】全乎聚道，用大牲乃吉也。聚道不全而用大牲，神不福也。",
  " ",
  "利有攸往。",
  "《彖》曰：萃，聚也。順以說，剛中而應，故聚也。",
  "【注】但順而說，則邪佞之道也。剛而違於中應，則強亢之德也。何由得聚？順說而以剛為主，主剛而履中，履中以應，故得聚也。",
  " ",
  "王假有廟，致孝享也。",
  "【注】全聚，乃得致孝之亨也。",
  " ",
  "利見大人，亨，聚以正也。",
  "【注】大人，體中正者也。通聚以正，聚乃得全也。",
  " ",
  "用大牲吉，利有攸往，順天命也。",
  "【注】順以說而不捐剛，順天命者也。天德剛而不違中，順天則說，而以剛為主也。",
  " ",
  "觀其所聚，而天地萬物之情可見矣。",
  "【注】方以類聚，物以群分。情同而後乃聚，氣合而後乃群。",
  " ",
  "《象》曰：澤上於地，萃。君子以除戎器，戒不虞。",
  "【注】聚而无防，則眾生心。",
  " ",
  "初六，有孚不終，乃亂乃萃。若號，一握為笑，勿恤。往无咎。",
  "【注】有應在四，而三承之，心懷嫌疑，故有孚不終也。不能守道，以結至好，迷務競爭，故乃亂乃萃也。一握者，小之貌也。為笑者，懦劣之貌也。己為正配，三以近寵，若安夫卑退，謙以自牧，則勿恤而往无咎也。",
  " ",
  "《象》曰：乃亂乃萃，其志亂也。",
  "六二，引吉，无咎，孚乃利用禴。",
  "【注】居萃之時，體柔當位。處坤之中，己獨處正，與眾相殊，異操而聚，民之多僻，獨正者危。未能變體以遠於害，故必見引，然後乃吉而无咎也。禴，殷春祭名也，四時祭之省者也。居聚之時，處於中正，而行以忠信，故可以省薄薦於鬼神也。",
  " ",
  "《象》曰：引吉无咎，中未變也。",
  "六三，萃如嗟如，无攸利。往无咎，小吝。",
  "【注】履非其位，以比於四，四亦失位，不正相聚，相聚不正，患所生也。干人之應，害所起也，故「萃如嗟如，无攸利」也。上六亦无應而獨立，處極而憂危，思援而求朋，巽以待物者也。與其萃於不正，不若之於同志，故可以往而无咎也。二陰相合，猶不若一陰一陽之應，故有小吝也。",
  " ",
  "《象》曰：往无咎，上巽也。",
  "九四，大吉，无咎。",
  "【注】履非其位，而下據三陰，得其所據，失其所處。處聚之時，不正而據，故必大吉、立夫大功，然後无咎也。",
  " ",
  "《象》曰：大吉无咎，位不當也。",
  "九五，萃有位，无咎，匪孚，元永貞，悔亡。",
  "【注】處聚之時，最得盛位，故曰萃有位也。四專而據，己德不行，自守而已，故曰「无咎匪孚」。夫脩仁守正，久必悔消，故曰「元永貞，悔亡」。",
  " ",
  "《象》曰：萃有位，志未光也。",
  "上六，齎咨涕洟，无咎。",
  "【注】處聚之時，居於上極，五非所乘，內无應援。處上獨立，近遠无助，危莫甚焉。齎咨，嗟歎之辭也。若能知危之至，懼禍之深，憂病之甚，至于涕洟，不敢自安，亦眾所不害，故得无咎也 。",
  " ",
  "《象》曰：齎咨涕洟，未安上也。",
  " ",
  " "
]