[
  " ",
  "　 歸妹 　兌下震上",
  "歸妹，征凶，无攸利。",
  "【注】妹者，少女之稱也。兌為少陰，震為長陽，少陰而承長陽，說以動，嫁妹之象也。",
  "《彖》曰：歸妹，天地之大義也。 天地不交，而萬物不興。歸妹，人之終始也。",
  "【注】陰陽既合，長少又交，天地之大義，人倫之終始。",
  "說以動，所歸妹也。",
  "【注】少女而與長男交，少女所不樂也。而今說以動，所歸必妹也。雖與長男交，嫁而係娣，是以說也。",
  "征凶，位不當也。",
  "【注】履於不正，說動以進，妖邪之道也。 ",
  "无攸利，柔乘剛也。",
  "【注】以征則有不正之凶，以處則有乘剛之逆。",
  " ",
  "《象》曰：澤上有雷，歸妹，君子以永終知敝。",
  "【注】歸妹，相終始之道也，故以永終知敝。",
  " ",
  "初九，歸妹以娣，跛能履，征吉。",
  "【注】少女而與長男為耦，非敵之謂，是娣從之義也。妹，少女之稱也。少女之行，善莫若娣。夫承嗣以君之子，雖幼而不妄行。少女以娣，雖跛能履，斯乃恒久之義，吉而相承之道也。以斯而進，吉其宜也。",
  "《象》曰：歸妹以娣，以恒也。跛能履吉，相承也。",
  " ",
  "九二，眇能視，利幽人之貞。",
  "【注】雖失其位，而居內處中，眇猶能視，足以保常也。在內履中，而能守其常，故利幽人之貞也。",
  "《象》曰：利幽人之貞，未變常也。",
  " ",
  "六三，歸妹以須，反歸以娣。",
  "【注】室主猶存，而求進焉，進未值時，故有須也。不可以進，故反歸待時，以娣乃行也。",
  "《象》曰：歸妹以須，未當也。",
  " ",
  "九四，歸妹愆期，遲歸有時。",
  "【注】夫以不正无應而適人也，必須彼道窮盡，无所與交，然後乃可以往，故愆期遲歸，以待時也。",
  "《象》曰：愆期之志，有待而行也。",
  "六五，帝乙歸妹，其君之袂，不如其娣之袂良，月幾望，吉。",
  "【注】歸妹之中，獨處貴位，故謂之帝乙歸妹也。袂，衣袖，所以為禮容者也。其君之袂，謂帝乙所寵也，即五也。為帝乙所崇飾，故謂之其君之袂也。配在九二，兌少震長，以長從少，不若以少從長之為美也，故曰不若其娣之袂良也。位在乎中，以貴而行，極陰之盛，以斯適配，雖不若少，往亦必合，故曰月幾望吉也。",
  "《象》曰：帝乙歸妹，不如其娣之袂良也。其位在中，以貴行也。",
  " ",
  "上六，女承筐无實，士刲羊无血，无攸利。",
  "【注】羊，謂三也。處卦之窮，仰无所承，下又无應，為女而承命，則筐虛而莫之與。為士而下命，則刲羊而无血。刲羊而无血，不應所命也。進退莫與，故曰无攸利也。",
  "《象》曰：上六无實，承虛筐也。",
  " "
]