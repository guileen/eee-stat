[
  " ",
  "　巽卦　巽下巽上",
  "巽，小亨。",
  "【注】全以巽為德，是以小亨也。上下皆巽，不違其令，命乃行也。故申命行事之時，上下不可以不巽也。",
  "利有攸往。",
  "【注】巽悌以行，物无距也。",
  "利見大人。",
  "【注】大人用之，道愈隆。",
  "《彖》曰：重巽以申命，",
  "【注】命乃行也。未有不巽而命行也。",
  "剛巽乎中正而志行。",
  "【注】以剛而能用巽，處乎中正，物所與也。",
  "柔皆順乎剛，",
  "【注】明无違逆，故得小亨。",
  "是以小亨，利有攸往，利見大人。",
  "《象》曰：隨風巽，君子以申命行事。",
  "初六，進退，利武人之貞。",
  "【注】處令之初，未能服令者也，故進退也。成命齊邪，莫善武人，故利武人之貞以整之。",
  "《象》曰：進退，志疑也。",
  "【注】巽順之志，進退疑懼。",
  "利武人之貞，志治也。",
  "九二，巽在床下，用史巫紛若，吉无咎。",
  "【注】處巽之中，既在下位，而復以陽居陰，卑巽之甚，故曰巽在床下也。卑甚失正則入于咎過矣。能以居中而施至卑於神祇，而不用之於威勢，則乃至于紛若之吉，而亡其過矣。故曰「用史巫紛若，吉，无咎」也。",
  "《象》曰：紛若之吉。得中也。",
  "九三，頻巽吝。",
  "【注】頻，頻蹙也，不樂而窮，不得已之謂也。以其剛正而為四所乘，志窮而巽，是以吝也。",
  "《象》曰：頻巽之吝，志窮也。",
  "六四，悔亡。田獲三品。",
  "【注】乘剛，悔也。然得位承五，卑得所奉，雖以柔御剛，而依尊履正，以斯行命，必能獲強暴，遠不仁者也。獲而有益，莫善三品，故曰悔亡，田獲三品。一曰乾豆，二曰賓客，三曰充君之庖。",
  "《象》曰：田獲三品，有功也。",
  "九五，貞吉，悔亡，无不利，无初有終。先庚三日，後庚三日，吉。",
  "【注】以陽居陽，損於謙巽，然秉乎中正以宣其令，物莫之違，故曰「貞吉，悔亡，无不利」也。化不以漸，卒以剛直用加於物，故初皆不說也。終於中正，邪道以消，故有終也。申命令謂之庚。夫以正齊物，不可卒也。民迷固久，直不可肆也。故先申三日，令著之後，復申三日，然後誅而无咎怨矣。甲，庚，皆申命之謂也。",
  "《象》曰：九五之吉，位正中也。",
  "上九，巽在床下，喪其資斧，貞凶。",
  "【注】處巽之極，極巽過甚，故曰巽在床下也。斧，所以斷者也。過巽失正，喪所以斷，故曰「喪其資斧，貞凶」也。",
  "《象》曰：巽在床下，上窮也。喪其資斧，正乎凶也。",
  "  "
]