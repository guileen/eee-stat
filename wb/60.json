[
  " ",
  "　 節卦 　兌下坎上",
  "節，亨，苦節不可貞。",
  "《彖》曰：節亨，剛柔分而剛得中。",
  "【注】坎陽而兌陰也。陽上而陰下，剛柔分也。剛柔分而不亂，剛得中而為制主，節之義也。節之大者，莫若剛柔分，男女別也。",
  "苦節不可貞，其道窮也。",
  "【注】為節過苦，則物所不能堪也；物不能堪，則不可復正也。",
  "說以行險，當位以節，中正以通。",
  "【注】然後乃亨也。无說而行險，過中而為節，則道窮也。",
  "天地節而四時成，節以制度，不傷財，不害民。",
  "《象》曰：澤上有水，節，君子以制數度，議德行。",
  "初九，不出戶庭，无咎。",
  "【注】為節之初，將整離散而立制度者也。故明於通塞，慮於險偽，不出戶庭，慎密不失，然後事濟而无咎也。",
  "《象》曰：不出戶庭，知通塞也。",
  "九二，不出門庭，凶。",
  "【注】初已造之，至二宜宣其制矣，而故匿之，失時之極，則遂廢矣。故不出門庭則凶也。",
  "《象》曰：不出門庭凶，失時極也。",
  "六三，不節若，則嗟若，无咎！",
  "【注】若，辭也。以陰處陽，以柔乘剛，違節之道，以至哀嗟。自己所致，无所怨咎，故曰无咎也。",
  "《象》曰：不節之嗟，又誰咎也。",
  "六四，安節，亨。",
  "【注】得位而順，不改其節而能亨者也。承上以斯，得其道也。",
  "《象》曰：安節之亨，承上道也。",
  "九五，甘節，吉；往有尚。",
  "【注】當位居中，為節之主，不失其中，不傷財，不害民之謂也。為節而不苦，非甘而何？術斯以往，往有尚也。",
  "《象》曰：甘節之吉，居位中也。",
  "上六，苦節，貞凶。悔亡。",
  "【注】過節之中，以至亢極，苦節者也。以斯施人，物所不堪，正之凶也。以斯脩身，行在无妄，故得悔亡。",
  "《象》曰：苦節貞凶，其道窮也。"
]