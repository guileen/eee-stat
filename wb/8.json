[
  " ",
  "　 閱讀古書, 2, 3, 4, 5, 6, 7, 8, 9, 10, 11",
  "　比卦 　坤下坎上",
  "比，吉，原筮，元永貞，无咎。不寧方來，後夫凶。",
  "《彖》曰：比，吉也。比，輔也，下順從也。原筮，元永貞，无咎，以剛中也。",
  "【注】處比之時，將原筮以求无咎，其唯元永貞乎？夫群黨相比，而不以「元永貞」，則凶邪之道也。若不遇其主，則雖永貞而猶未足免於咎也。使永貞而无咎者，其唯九五乎？",
  " ",
  "不寧方來，上下應也。",
  "【注】上下无陽以分其民，五獨處尊，莫不歸之。上下應之，既親且安，安則不安者託焉，故不寧方所以來，上下應故也。夫无者求有，有者不求所與；危者求安，安者不求所保。火有其炎，寒者附之。故已苟安焉，則不寧方來矣。",
  " ",
  "後夫凶，其道窮也。",
  "【注】將合和親而獨在後，親成則誅，是以凶也。",
  " ",
  "《象》曰：地上有水，比。先王以建萬國，親諸侯。",
  "【注】萬國以比建，諸侯以比親。",
  " ",
  "初六，有孚比之，无咎。有孚盈缶，終來，有它吉。",
  "【注】處比之始，為比之首者也。夫以不信為比之首，則禍莫大焉，故必「有孚盈缶」，然後乃得免比之咎，故曰「有孚比之，无咎」也。處比之首，應不在一，心无私吝，則莫不比之。著信立誠，盈溢乎質素之器，則物終來无衰竭也。親乎天下，著信盈缶，應者豈一道而來？故必有他吉也。",
  " ",
  "《象》曰：比之初六，有它吉也。",
  "六二，比之自內，貞吉。",
  "【注】處比之時，居中得位，而繫應在五，不能來它，故得其自內貞吉而已。",
  " ",
  "《象》曰：比之自內，不自失也。",
  "六三，比之匪人。",
  "【注】四自外比，二為五貞，近不相得，遠則无應，所與比者，皆非己親，故曰「比之匪人」。",
  " ",
  "《象》曰：比之匪人，不亦傷乎！",
  "六四，外比之，貞吉。",
  "【注】外比於五，履得其位，比不失賢，處不失位，故貞吉也。",
  "《象》曰：外比於賢，以從上也。",
  "九五，顯比。王用三驅，失前禽。邑人不誡，吉。",
  "【注】為比之主而有應在二，顯比者也。比而顯之，則所親者狹矣。夫无私於物，唯賢是與，則去之與來，皆无失也。夫三驅之禮，禽逆來趣己則舍之，背己而走則射之，愛於來而惡於去也，故其所施，常失前禽也。以顯比而居王位，用三驅之道者也，故曰「王用三驅，失前禽也」。用其中正，征討有常，伐不加邑，動必討叛，邑人无虞，故「不誡」也。雖不得乎大人之吉，是顯比之吉也。此可以為上之使，非為上之道也。",
  " ",
  "《象》曰：顯比之吉，位正中也。舍逆取順，失前禽也。邑人不誡，上使中也。 ",
  "上六，比之无首，凶。",
  "【注】无首，後也。處卦之終，是後夫也。親道已成，无所與終，為時所棄，宜其凶也。",
  " ",
  "《象》曰：比之无首，无所終也。",
  " "
]