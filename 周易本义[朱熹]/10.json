[
  "<img src=\"/image/yi10b.png\" width=\"28\" height=\"28\" border=\"0\">　<strong>履卦</strong> 　兌下 乾 上",
  "<strong>履虎尾，不咥人，亨。</strong>",
  "&nbsp;咥，直結反。兌，亦三畫卦之名。一陰見於二陽之上，故其德為說，其象為澤。履，有所躡而進之義也。以兌遇乾，和說以躡剛強之後，有履虎尾而不見傷之象，故其卦為履，而占如是也。人能如是，則處危而不傷矣。",
  "&nbsp;",
  "<strong>《彖》曰：履，柔履剛也。</strong>",
  "&nbsp;以二體釋卦名義。",
  "&nbsp;",
  "<strong>說而應乎乾，是以履虎尾，不咥人，亨。</strong>",
  "&nbsp;說，音悅。以卦德釋《彖辭》。",
  "&nbsp;",
  "<strong>剛中正，履帝位而不疚，光明也。</strong>",
  "&nbsp;又以卦體明之，指九五也。",
  "&nbsp;",
  "<strong>《象》曰：上天下澤，履，君子以辯上下，定民志。</strong>",
  "&nbsp;《程傳》備矣。傳曰：「天在上，澤居下，上下之正理也。」人之所履當如是，故取其象而為履。君子觀履之象，以辯別上下之分，以定其民志。夫上下之分明，然後民志有定。民志定，然後可以言治。民志不定，天下不可得而治也。古之時，公卿大夫而下，位各稱其德，終身居之，得其分也。位未稱德，則君舉而進之。士脩其學，學至而君求之。皆非有預於己也。農工商賈勤其事，而所享有限。故皆有定志，而天下之心可一。後世自庶士至於公卿，日至於尊榮；農工商賈，日志於富侈；億兆之心，交騖於利，天下紛然，如之何其可一也。欲其不亂，難矣。此由上下无定志也。君子觀履之象，而分辯上下，使各當其分，以定民之心志也。",
  "&nbsp;",
  "<strong>初九，素履，往无咎。</strong>",
  "&nbsp;以陽在下，居履之初，未為物遷，率其素履者也。占者如是，則往而无咎也。",
  "&nbsp;",
  "<strong>《象》曰：素履之往，獨行願也。</strong>",
  "&nbsp;",
  "<strong>九二，履道坦坦，幽人貞吉。</strong>",
  "&nbsp;剛中在下，无應於上，故為履道平坦，幽獨守貞之象。幽人履道而遇其占，則貞而吉矣。",
  "&nbsp;",
  "<strong>《象》曰：幽人貞吉，中不自亂也。</strong>",
  "&nbsp;",
  "<strong>六三，眇能視，跛能履，履虎尾，咥人，凶。武人為于大君。</strong>",
  "&nbsp;跛，波我反。六三不中不正，柔而志剛，以此履乾，必見傷害，故其象如此，而占者凶。又為剛武之人，得志而肆暴之象，如秦政、項籍，豈能久也。",
  "&nbsp;",
  "<strong>《象》曰：眇能視，不足以有明也。跛能履，不足以與行也。咥人之凶，位不當也。武人為于大君，志剛也。</strong>",
  "&nbsp;",
  "<strong>九四，履虎尾，愬愬，終吉。</strong>",
  "&nbsp;愬，山革反，音色。九四亦以不中不正，履九五之剛。然以剛居柔，故能戒懼而得終吉。",
  "&nbsp;",
  "<strong>《象》曰：愬愬，終吉，志行也。</strong>",
  "&nbsp;",
  "<strong>九五，夬履，貞厲。</strong>",
  "&nbsp;夬，古快反。九五以剛中正履帝位，而下以兌說應之，凡事必行，无所疑礙。故其象為夬決其履，雖使得正，亦危道也。故其占為雖正而危，為戒深矣。",
  "&nbsp;",
  "<strong>《象》曰：夬履，貞厲，位正當也。</strong>",
  "&nbsp;傷於所恃。",
  "&nbsp;",
  "<strong>上九，視履考祥，其旋元吉。</strong>",
  "&nbsp;視履之終，以考其祥，周旋无虧，則得元吉。占者禍福，視其所履而未定也。",
  "&nbsp;",
  "<strong>《象》曰：元吉在上，大有慶也。</strong>",
  "&nbsp;若得元吉，則大有福慶也。"
]