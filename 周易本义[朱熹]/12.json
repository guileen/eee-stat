[
  "　否卦 　坤下 乾 上",
  "否之匪人，不利君子貞，大往小來。",
  " 否，備鄙反。否，閉塞也，七月之卦也。正與泰反，故曰匪人，謂非人道也。其占不利於君子之正道。蓋乾往居外，坤來居內，又自漸卦而來，則九往居四，六來居三也。或疑「之匪人」三字衍文，由比六三而誤也。《傳》不特解，其義亦可見。",
  " ",
  "《彖》曰：否之匪人，不利君子貞，大往小來，則是天地不交，而萬物不通也；上下不交，而天下无邦也。內陰而外陽，內柔而外剛，內小人而外君子，小人道長，君子道消也。",
  " ",
  "《象》曰：天地不交，否，君子以儉德辟難，不可榮以祿。",
  " 辟，音避。難，去聲。收斂其德，不形於外，以避小人之難。人不得以祿位榮之。",
  " ",
  "初六，拔茅茹以其彙，貞吉亨。",
  " 三陰在下，當否之時，小人連類而進之象，而初之惡則未形也，故戒其貞則吉而亨。蓋能如是，則變而為君子矣。",
  " ",
  "《象》曰：拔茅貞吉，志在君也。",
  " 小人而變為君子，則能以愛君為念，而不計其私矣。",
  " ",
  "六二，包承，小人吉，大人否，亨。",
  " 陰柔而中正，小人而能包容承順乎君子之象，小人之吉道也。故占者小人如是則吉，大人則當安守其否而後道亨。蓋不可以彼包承於我，而自失其守也。",
  " ",
  "《象》曰：大人否，亨，不亂群也。",
  " 言不亂於小人之群。",
  " ",
  "六三，包羞。",
  " 以陰居陽而不中正，小人志於傷善而未能也，故為包羞之象。然以其未發，故无凶咎之戒。",
  " ",
  "《象》曰：包羞，位不當也。",
  " ",
  "九四，有命，无咎，疇離祉。",
  " 否過中矣，將濟之時也。九四，以陽居陰，不極其剛，故其占為有命无咎，而疇類三陽，皆獲其福也。命，謂天命。",
  " ",
  "《象》曰：有命，无咎，志行也。",
  " ",
  "九五，休否，大人吉。其亡其亡，繫于苞桑。",
  " 苞，與包同。古《易》作「包」。陽剛中正以居尊位，能休時之否，大人之事也。故此爻之占，大人遇之則吉。然又當戒懼如《繫辭傳》所云也。",
  " ",
  "《象》曰：大人之吉，位正當也。",
  " ",
  "上九，傾否。先否後喜。",
  " 以陽剛居否極，能傾時之否者也。其占為先否後喜。",
  " ",
  "《象》曰：否終則傾，何可長也。"
]