[
  " 　大有　　乾下離上",
  "大有，元亨。",
  " 大有，所有之大也。離居乾上，火在天上，无所不照。又，六五一陰居尊得中，而五陽應之，故為大有。乾健離明，居尊應天，有亨之道。占者有其德，則大善而亨也。",
  " ",
  "《彖》曰：大有，柔得尊位大中，而上下應之，曰大有。",
  " 以卦體釋卦名義。柔，謂六五。上下，謂五陽。",
  " ",
  "其德剛健而文明，應乎天而時行，是以元亨。",
  " 以卦德、卦體釋卦辭。應天，指六五也。",
  " ",
  "《象》曰：火在天上，大有，君子以遏惡揚善，順天休命。",
  " 火在天上，所照者廣，為大有之象。所有既大，无以治之，則釁蘖萌於其間矣。天命有善而无惡，故遏惡揚善，所以順天。反之於身，亦若是而已矣。",
  " ",
  "初九，无交害，匪咎，艱則无咎。",
  " 雖當大有之時，然以陽居下，上无係應，而在事初，未涉乎害者也，何咎之有？然亦必艱以處之，則无咎。戒占者宜如是也。",
  " ",
  "《象》曰：大有初九，无交害也。",
  " ",
  "九二，大車以載，有攸往，无咎。",
  " 剛中在下，得應乎上，為大車以載之象。有所往而如是，可以无咎矣。占者必有此德，乃應其占也。",
  " ",
  "《象》曰：大車以載，積中不敗也。",
  " ",
  "九三，公用亨于天子，小人弗克。",
  " 亨，《春秋傳》作「享」，謂朝獻也。古者，亨通之亨，享獻之享，烹飪之烹，皆作「亨」字。九三居下之上，公侯之象。剛而得正，上有六五之君，虛中下賢，故為亨于天子之象。占者有其德，則其占如是。小人无剛正之德，則雖得此爻，不能當也。",
  " ",
  "《象》曰：公用亨于天子，小人害也。",
  " ",
  "九四，匪其彭，无咎。",
  " 彭，蒲光反，音旁。彭字，音義未詳。《程傳》曰「盛貌」，理或當然。六五柔中之君，九四以剛近之，有僭逼之嫌。然以其處柔也，故有不極其盛之象，而得无咎。戒占者宜如是也。",
  " ",
  "《象》曰：匪其彭，无咎，明辨晢也。",
  " 晢，明貌。",
  " ",
  "六五，厥孚交如，威如，吉。",
  " 大有之世，柔順而中，以處尊位。虛己以應九二之賢，而上下歸之，是其孚信之交也。然君道貴剛，太柔則廢，當以威濟之，則吉。如其象占如此，亦戒辭也。",
  " ",
  "《象》曰：厥孚交如，信以發志也。",
  " 一人之信，足以發上下之志也。",
  " ",
  "威如之吉，易而无備也。",
  " 易，以豉反。太柔，則人將易之，而无畏備之心。",
  " ",
  "上九，自天佑之，吉，无不利。",
  " 大有之世，以剛居上，而能下從六五，是能履信思順而尚賢也。滿而不溢，故其占如此。",
  " ",
  "《象》曰：大有上吉，自天祐也。",
  " "
]