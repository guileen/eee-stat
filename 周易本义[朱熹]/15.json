[
  " 　謙　　艮下坤上",
  "謙，亨，君子有終。",
  " 謙者，有而不居之義。止乎內而順乎外，謙之意也。山至高而地至卑，乃屈而止於其下，謙之象也。占者如是，則亨通而有終矣。有終，謂先屈而後伸也。",
  " ",
  "《彖》曰：謙，亨，天道下濟而光明，地道卑而上行。",
  " 上，時掌反。言謙之必亨。",
  " ",
  "天道虧盈而益謙，地道變盈而流謙，鬼神害盈而福謙，人道惡盈而好謙。謙尊而光，卑而不可踰，君子之終也。",
  " 惡，烏路反。好，呼報反。變，謂傾壞。流，謂聚而歸之。人能謙，則其居尊者，其德愈光，其居卑者，人亦莫能過。此君子所以有終也。",
  " ",
  "《象》曰：地中有山，謙，君子以裒多益寡。稱物平施。",
  "裒，蒲侯反。稱，尺証反。施，始豉反。以卑蘊高，謙之象也。裒多益寡，所以稱物之宜而平其施，損高增卑以趣於平，亦謙之意也。",
  " ",
  "初六，謙謙君子，用涉大川，吉。",
  "以柔處下，謙之至也。君子之行也，以此涉難，何往不濟？故占者如是，則利以涉川也。",
  " ",
  "《象》曰：謙謙君子，卑以自牧也。",
  " ",
  "六二，鳴謙，貞吉。",
  "柔順中正，以謙有聞，正而且吉者也。故其占如此。",
  " ",
  "《象》曰：鳴謙，貞吉，中心得也。",
  " ",
  "九三，勞謙君子，有終吉。",
  "卦唯一陽，居下之上，剛而得正，上下所歸，有功勞而能謙，尤人所難，故有終而吉。占者如是，則如其應矣。",
  " ",
  "《象》曰：勞謙君子，萬民服也。",
  " ",
  "六四，无不利，撝謙。",
  "撝，呼回反，與揮同。柔而得正，上而能下，其占无不利矣。然居九三之上，故戒以更當發揮其謙，以示不敢自安之意也。",
  " ",
  "《象》曰：无不利，撝謙，不違則也。",
  "言不為過。",
  " ",
  "六五，不富以其鄰。利用侵伐，无不利。",
  "以柔居尊，在上而能謙者也，故為不富而能以其鄰之象。蓋從之者眾矣，猶有未服者，則利以征之，而於他事亦无不利。人有是德，則如其占也。",
  " ",
  "《象》曰：利用侵伐，征不服也。",
  " ",
  "上六，鳴謙，利用行師，征邑國。",
  " 謙極有聞，人之所與，故可用行師。然以其質柔而无位，故可以征己之邑國而已。",
  " ",
  "《象》曰：鳴謙，志未得也。可用行師，征邑國也。",
  " 陰柔无位，才力不足，故其志未得。而至於行師，然亦適足以治其私邑而已。"
]