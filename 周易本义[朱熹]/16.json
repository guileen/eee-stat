[
  " 　豫　　坤下震上",
  "豫，利建侯行師。",
  " 豫，和樂也。人心和樂以應其上也。九四一陽，上下應之，其志得行，又以坤遇震，為順以動，故其卦為豫，而其占利以立君用師也。",
  " ",
  "《彖》曰：豫，剛應而志行，順以動，豫。",
  " 以卦體、卦德釋卦名義。",
  " ",
  "豫順以動，故天地如之，而況建侯行師乎？",
  " 以卦德釋卦辭。",
  " ",
  "天地以順動，故日月不過而四時不忒，聖人以順動，則刑罰清而民服。豫之時義大矣哉。",
  " 極言之而贊其大也。",
  " ",
  "《象》曰：雷出地奮，豫，先王以作樂崇德，殷薦之上帝，以配祖考。",
  " 雷出地奮，和之至也。先王作樂，既象其聲，又取其義。殷，盛也。",
  " ",
  "初六，鳴豫，凶。",
  " 陰柔小人，上有強援，得時主事，故不勝其豫而以自鳴，凶之道也。故其占如此。卦之得名，本為和樂，然卦辭為眾樂之義，爻辭除九四與卦同外，皆為自樂，所以有吉凶之異。",
  " ",
  "《象》曰：初六鳴豫，志窮凶也。",
  " 窮，謂滿極。",
  " ",
  "六二，介于石，不終日，貞吉。",
  " 豫雖主樂，然易以溺人，溺則反而憂矣。卦獨此爻中而得正，是上下皆溺於豫，而獨能以中正自守，其介如石也。其德安靜而堅確，故其思慮明審，不俟終日，而見凡事之幾微也。《大學》曰：「安而后能慮，慮而后能得。」意正如此。占者如是，則正而吉矣。",
  " ",
  "《象》曰：不終日，貞吉，以中正也。",
  " ",
  "六三，盱豫悔，遲有悔。",
  " 盱，況于反。盱，上視也。陰不中正而近於四，四為卦主，故六三上視於四，而下溺於豫，宜有悔者也。故其象如此，而其占為事當速悔。若悔之遲，則必有悔也。",
  " ",
  "《象》曰：盱豫有悔，位不當也。",
  " ",
  "九四，由豫，大有得。勿疑，朋盍簪。",
  " 簪，側林反。九四，卦之所由以為豫者也。故其象如此，而其占為大有得。然又當至誠不疑，則朋類合而從之矣。故又因而戒之。簪，聚也，又速也。",
  " ",
  "《象》曰：由豫，大有得，志大行也。",
  " ",
  "六五，貞疾，恒不死。",
  " 當豫之時，以柔居尊，沈溺於豫，又乘九四之剛，眾不附而處勢危，故為貞疾之象。然以其得中，故又為恒不死之象。即象而觀，占在其中矣。",
  " ",
  "《象》曰：六五貞疾，乘剛也。恒不死，中未亡也。",
  " ",
  "上六，冥豫。成有渝，无咎。",
  " 渝，以朱反。以陰柔居豫極，為昏冥於豫之象。以其動體，故又為其事雖成，而能有渝之象。戒占者如是，則能補過而无咎，所以廣遷善之門也。",
  " ",
  "《象》曰：冥豫在上，何可長也？",
  " "
]