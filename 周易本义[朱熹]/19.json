[
  "<img src=\"/image/yi19b.png\" width=\"28\" height=\"28\" border=\"0\">&nbsp;　<strong>臨</strong>　　兌下坤上",
  "&nbsp;",
  "<strong>臨，元亨，利貞。至于八月有凶。</strong>",
  "&nbsp;臨，進而淩逼於物也。二陽浸長以逼於陰，故為臨。十二月之卦也。又，其為卦，下兌說，上坤順。九二以剛居中，上應六五，故占者大亨而利於正。然至於八月，當有凶也。八月，謂自復卦一陽之月，至于遯卦二陰之月，陰長陽遯之時也。或曰，八月，謂夏正八月，於卦為觀，亦臨之反對也。又因占而戒之。",
  "&nbsp;",
  "<strong>《彖》曰：臨，剛浸而長，</strong>",
  "&nbsp;長，丁丈反。以卦體釋卦名。",
  "&nbsp;",
  "<strong>說而順，剛中而應。</strong>",
  "&nbsp;說，音悅。又以卦德、卦體言卦之善。",
  "&nbsp;",
  "<strong>大亨以正，天之道也。</strong>",
  "&nbsp;當剛長之時，又有此善，故其占如此也。",
  "&nbsp;",
  "<strong>至于八月有凶，消不久也。</strong>",
  "&nbsp;言雖天運之當然，然君子宜知所戒。",
  "&nbsp;",
  "<strong>《象》曰：澤上有地，臨，君子以教思无窮，容保民无疆。</strong>",
  "&nbsp;思，去聲。地臨於澤，上臨下也，二者皆臨下之事。教之无窮者，兌也，容之无疆者，坤也。",
  "&nbsp;",
  "<strong>初九，咸臨，貞吉。</strong>",
  "&nbsp;卦唯二陽，遍臨四陰，故二爻皆有咸臨之象。初九剛而得正，故其占為貞吉。",
  "&nbsp;",
  "<strong>《象》曰：咸臨，貞吉，志行正也。</strong>",
  "&nbsp;",
  "<strong>九二，咸臨，吉，无不利。</strong>",
  "&nbsp;剛得中而勢上進，故其占吉而无不利也。",
  "&nbsp;",
  "<strong>《象》曰：咸臨，吉，无不利，未順命也。</strong>",
  "&nbsp;未詳。",
  "&nbsp;",
  "<strong>六三，甘臨，无攸利，既憂之，无咎。</strong>",
  "&nbsp;陰柔不中正，而居下之上，為以甘說臨人之象。其占固无所利，然能憂而改之，則无咎也。勉人遷善，為教深矣。",
  "&nbsp;",
  "<strong>《象》曰：甘臨，位不當也。既憂之，咎不長也。</strong>",
  "&nbsp;",
  "<strong>六四，至臨，无咎。</strong>",
  "&nbsp;處得其位，下應初九，相臨之至，宜无咎者也。",
  "&nbsp;",
  "<strong>《象》曰：至臨，无咎，位當也。</strong>",
  "&nbsp;",
  "<strong>六五，知臨，大君之宜，吉。</strong>",
  "&nbsp;知，音智。以柔居中，下應九二，不自用而任人，乃知之事，而大君之宜，吉之道也。",
  "&nbsp;",
  "<strong>《象》曰：大君之宜，行中之謂也。</strong>",
  "&nbsp;",
  "<strong>上六，敦臨，吉，无咎。</strong>",
  "&nbsp;居卦之上，處臨之終，敦厚於臨，吉而无咎之道也，故其象占如此。",
  "&nbsp;",
  "<strong>《象》曰：敦臨之吉，志在內也。</strong>",
  "<strong>&nbsp;</strong>"
]