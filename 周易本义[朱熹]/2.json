[
  "&nbsp;",
  "<img src=\"/image/arrow3_right.gif\">　 <a class=\"colorbox\" href=\"/eeebook/zouyibenyi/045.png\" rel=\"group-all\">閱讀古書</a> <a class=\"colorbox\" href=\"/eeebook/zouyibenyi/046.png\" rel=\"group-all\">2</a>, <a class=\"colorbox\" href=\"/eeebook/zouyibenyi/047.png\" rel=\"group-all\">3</a>, <a class=\"colorbox\" href=\"/eeebook/zouyibenyi/048.png\" rel=\"group-all\">4</a>",
  "<strong><img src=\"/image/yi02b.png\" alt=\"\" width=\"28\" height=\"28\" border=\"0\">　坤卦</strong> 　坤下坤上",
  "<strong>坤，元亨，利牝馬之貞。君子有攸往，先迷後得，主利。西南得朋，東北喪朋。安貞吉。</strong>",
  "牝，頻忍反。喪，去聲。- -者，耦也，陰之數也。坤者，順也，陰之性也。註中者，三畫卦之名也；經中者，六畫卦之名也。陰之成形，莫大於地。此卦三畫皆耦，故名坤而象地。重之又得坤焉，則是陰之純，順之至，故其名與象皆不易也。",
  "牝馬，順而健行者，陽先陰後，陽主義，陰主利。西南，陰方，東北，陽方。安，順之為也。貞，健之守也。遇此卦者，其占為大亨，而利以順健為正。如有所往，則先迷後得而主於利。往西南則得朋，往東北則喪朋，大抵能安於正則吉也。",
  "&nbsp;",
  "<strong>《彖》曰：至哉坤元，萬物資生，乃順承天。</strong>&nbsp;",
  "此以地道明坤之義，而首言元也。至，極也，比大義差緩。始者，氣之始；生者，形之始。順承天施，地之道也。",
  "&nbsp;",
  "<strong>坤厚載物，德合无疆，含弘光大，品物咸亨。</strong>&nbsp;",
  "疆，居良反。下同。言亨也。德合无疆，謂配乾也。",
  "&nbsp;<strong>牝馬地類，行地无疆，柔順利貞，君子攸行。</strong>&nbsp;",
  "言利貞也。馬，乾之象，而以為地類者。牝，陰物，而馬又行地之物也。行地无疆，則順而健矣。柔順利貞，坤之德也。君子攸行，人之所行如坤之德也。所行如是，則其占如下文所云也。",
  "&nbsp;<strong>先迷失道，後順得常，西南得朋，乃與類行，東北喪朋，乃終有慶。</strong>&nbsp;",
  "陽大陰小，陽得兼陰，陰不得兼陽。故坤之德，常減於乾之半也。東北雖喪朋，然反之西南，則終有慶矣。",
  "&nbsp;<strong>安貞之吉，應地无疆。</strong>",
  "安而且貞，地之德也。&nbsp;",
  "<strong>《象》曰：地勢坤，君子以厚德載物。</strong>",
  "地，坤之象。亦一而已，故不言重，而言其勢之順，則見其高下相因之无窮，至順極厚而无所不載也。&nbsp;",
  "<strong>初六，履霜，堅冰至。</strong>",
  "六，陰爻之名。陰數，六老而八少，故謂陰爻為六也。霜，陰氣所結，盛則水凍而為冰。此爻陰始生於下，其端甚微，而其勢必盛，故其象如履霜，則知堅冰之將至也。",
  "夫陰陽者，造化之本，不能相无，而消長有常，亦非人所能損益也。然陽主生，陰主殺，則其類有淑慝之分焉。故聖人作易，於其不能相无者，既以健順仁義之屬明之，而无所偏主。至其消長之際，淑慝之分，則未嘗不致其扶陽抑陰之意焉。蓋所以贊化育而參天地者，其旨深矣。不言其占者，謹微之意，已可見於象中矣。&nbsp;",
  "<strong>《象》曰：履霜堅冰，陰始凝也。馴致其道，至堅冰也。</strong>&nbsp;",
  "凝，魚陵反。馴，似遵反。按，《魏志》作「初六，履霜」，今當從之。馴，順習也。&nbsp;",
  "<strong>六二，直方大，不習无不利。</strong>&nbsp;",
  "柔順正固，坤之直也。賦形有定，坤之方也。德合无疆，坤之大也。六二柔順而中正，又得坤道之純者。故其德內直外方而又盛大，不待學習而无不利。占者有其德，則其占如是也。&nbsp;",
  "<strong>《象》曰：六二之動，直以方也。不習无不利，地道光也。</strong>&nbsp;",
  "<strong>六三，含章可貞，或從王事，无成有終。</strong>&nbsp;",
  "六陰三陽，內含章美，可貞以守。然居下之上，不終含藏，故或時出而從上之事，則始雖无成，而後必有終。爻有此象，故戒占者有此德，則如此占也。&nbsp;",
  "<strong>《象》曰：含章可貞，以時發也。或從王事，知光大也。</strong>&nbsp;",
  "知，音智。&nbsp;",
  "<strong>六四，括囊，无咎，无譽。</strong>&nbsp;",
  "括，古活反。譽，音餘，又音預。括囊，言結囊口而不出也。譽者，過實之名。謹密如是，則无咎而亦无譽矣。六四重陰不中，故其象占如此。蓋或事當謹密，或時當隱遯也。&nbsp;",
  "<strong>《象》曰：括囊，无咎，慎不害也。</strong>&nbsp;",
  "<strong>六五，黃裳，元吉。</strong>&nbsp;",
  "黃，中色。裳，下飾。六五，以陰居尊，中順之德，充諸內而見於外，故其象如此。而其占為大善之吉也。占者德必如是，則其占亦如是矣。《春秋傳》：南蒯將叛，筮得此爻，以為大吉。子服惠伯曰：「忠信之事則可，不然必敗。外疆內溫，忠也，和以率貞，信也。故曰：黃裳，元吉。黃，中之色也。裳，下之飾也。元，善之長也。中不忠，不得其色，下不共，不得其飾，事不善，不得其極。且夫易不可以占險，三者有闕，筮雖當，未也。」後蒯果敗。此可以見占法矣。&nbsp;",
  "<strong>《象》曰：黃裳，元吉，文在中也。</strong>&nbsp;",
  "文在中而見於外也。&nbsp;",
  "<strong>上六，龍戰于野，其血玄黃。</strong>&nbsp;",
  "陰盛之極，至與陽爭，兩敗俱傷。其象如此，占者如是，其凶可知。&nbsp;",
  "<strong>《象》曰：龍戰于野，其道窮也。</strong>&nbsp;",
  "<strong>用六，利永貞。</strong>&nbsp;",
  "用六，言凡筮得陰爻者，皆用六而不用八。亦通例也。以此卦純陰而居首，故發之。遇此卦而六爻俱變者，其占如此辭。蓋陰柔而不能固守，變而為陽，則能永貞矣。故戒占者以利永貞，即乾之利貞也。自坤而變，故不足於元亨云。&nbsp;",
  "<strong>《象》曰：用六永貞，以大終也。</strong>&nbsp;",
  "初陰後陽，故曰大終。&nbsp;",
  "<strong>《文言》曰：坤，至柔而動也剛，至靜而德方，</strong>&nbsp;",
  "剛、方，釋牝馬之貞也。方，謂生物有常。",
  "&nbsp;<strong>後得主而有常，</strong>&nbsp;",
  "《程傳》曰：主下當有利字。&nbsp;",
  "<strong>含萬物而化光。</strong>&nbsp;",
  "復明亨義。",
  "<strong>坤道其順乎，承天而時行。</strong>&nbsp;",
  "復明順承天之義。此以上，申《彖傳》之意。&nbsp;",
  "<strong>積善之家，必有餘慶，積不善之家，必有餘殃。臣弑其君，子弑其父，非一朝一夕之故，其所由來者漸矣。由辯之不早辯也。《易》曰：「履霜，堅冰至」，蓋言順也。</strong>&nbsp;",
  "古字順、慎通用，按此當作慎，言當辯之於微也。&nbsp;",
  "<strong>直其正也，方其義也。君子敬以直內，義以方外。敬義立而德不孤，直方大，不習无不利，則不疑其所行也。</strong>&nbsp;",
  "此以學而言之也。正，謂本體。義，謂裁制。敬，則本體之守也。直內方外，《程傳》備矣。不孤，言大也。疑故習而後利，不疑則何假於習。傳曰：「直，言其正也；方，言其義也。君子主敬以直其內，守義以方其外。敬立而內直，義形而外方。義形於外，非在外也。敬義既立，其德盛矣。不期大而大矣，德不孤也。无所用而不周，无所施而不利，孰為疑乎？」&nbsp;",
  "<strong>陰雖有美，含之以從王事，弗敢成也。地道也，妻道也，臣道也，地道无成，而代有終也。</strong>",
  "&nbsp;",
  "<strong>天地變化，草木蕃。天地閉，賢人隱。易曰：「括囊，无咎，无譽。」蓋言謹也。</strong>",
  "&nbsp;",
  "<strong>君子黃中通理，</strong>&nbsp;",
  "黃中，言中德在內。釋黃字之義也。",
  "<strong>正位居體，</strong>&nbsp;",
  "雖在尊位，而居下體。釋裳字之義也。",
  "<strong>美在其中，而暢於四支，發於事業，美之至也。</strong>&nbsp;",
  "美在其中，復釋黃中。暢於四支，復釋居體。&nbsp;",
  "<strong>陰疑於陽必戰，為其嫌於无陽也，故稱龍焉，猶未離其類也，故稱血焉。夫玄黃者，天地之雜也。天玄而地黃。</strong>&nbsp;",
  "為，于偽反。離，力智反。夫，音扶。疑，謂鈞敵而无小大之差也。坤雖无陽，然陽未嘗无也。血，陰屬，蓋氣陽而血陰也。玄黃，天地之正色，言陰陽皆傷也。此以上，申《象傳》之意。<span class=\"Apple-style-span\" style=\"line-height: 20px;\">&nbsp;</span>",
  "&nbsp;&nbsp;"
]