[
  "<img src=\"/image/yi20b.png\" width=\"28\" height=\"28\" border=\"0\">&nbsp;　<strong>觀</strong>　　坤下巽上",
  "&nbsp;",
  "<strong>觀，盥而不薦，有孚顒若。</strong>",
  "觀，官奐反。下「大觀」、「以觀」之「觀」，《大象》「觀」字，並同。觀者，有以示人而為人所仰也。九五居上，四陰仰之，又內順外巽，而九五以中正示天下，所以為觀。盥，將祭而潔手也。薦，奉酒食以祭也。顒然，尊敬之貌。言致其潔清而不輕自用，則其孚信在中，而顒然可仰。戒占者當如是也。或曰：「有孚顒若」，謂在下之人，信而仰之也。此卦四陰長而二陽消，正為八月之卦，而名卦繫辭，更取他義，亦扶陽抑陰之意。",
  "&nbsp;",
  "<strong>《彖》曰：大觀在上，順而巽，中正以觀天下。</strong>",
  "以卦體、卦德釋卦名義。",
  "&nbsp;",
  "<strong>觀，盥而不薦，有孚顒若，下觀而化也。</strong>",
  "觀，如字。下「觀天」、《大象》「觀民」之「觀」、六爻「觀」字，並同。釋卦辭。",
  "<strong>觀天之神道，而四時不忒，聖人以神道設教，而天下服矣。</strong>",
  "極言觀之道也。四時不忒，天之所以為觀也。神道設教，聖人之所以為觀也。",
  "&nbsp;",
  "<strong>《象》曰：風行地上，觀，先王以省方觀民設教。</strong>",
  "省，悉井反。省方以觀民，設教以為觀。",
  "&nbsp;",
  "<strong>初六，童觀，小人无咎，君子吝。</strong>",
  "卦以觀示為義，據九五為主也，爻以觀瞻為義，皆觀乎九五也。初六，陰柔在下，不能遠見，童觀之象。小人之道，君子之羞也。故其占在小人則无咎，君子得之，則可羞矣。",
  "&nbsp;",
  "<strong>《象》曰：初六童觀，小人道也。</strong>",
  "&nbsp;",
  "<strong>六二，窺觀，利女貞。</strong>",
  "陰柔居內而觀乎外，窺觀之象，女子之正也。故其占如此。丈夫得之，則非所利矣。",
  "&nbsp;",
  "<strong>《象》曰：窺觀女貞，亦可醜也。</strong>",
  "在丈夫則為醜也。",
  "&nbsp;",
  "<strong>六三，觀我生，進退。</strong>",
  "我生，我之所行也。六三，居下之上，可進可退，故不觀九五，而獨觀己所行之通塞以為進退。占者宜自審也。",
  "&nbsp;",
  "<strong>《象》曰：觀我生，進退，未失道也。</strong>",
  "&nbsp;",
  "<strong>六四，觀國之光，利用賓于王。</strong>",
  "六四，最近於五，故有此象。其占為利於朝覲仕進也。",
  "&nbsp;",
  "<strong>《象》曰：觀國之光，尚賓也。</strong>",
  "&nbsp;",
  "<strong>九五，觀我生，君子无咎。</strong>",
  "九五，陽剛中正，以居尊位，其下四陰，仰而觀之，君子之象也。故戒居此位、得此占者，當觀己所行，必其陽剛中正亦如是焉，則得无咎也。",
  "&nbsp;",
  "<strong>《象》曰：觀我生，觀民也。</strong>",
  "此夫子以義言之，明人君觀己所行，不但一身之得失，又當觀民德之善否，以自省察也。",
  "&nbsp;",
  "<strong>上九，觀其生，君子无咎。</strong>",
  "上九，陽剛居尊位之上，雖不當事任，而亦為下所觀，故其戒辭略與五同。但以我為其，小有主賓之異耳。",
  "&nbsp;",
  "<strong>《象》曰：觀其生，志未平也。</strong>",
  "志未平，言雖不得位，未可忘戒懼也。"
]