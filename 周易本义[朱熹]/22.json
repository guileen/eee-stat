[
  "<img src=\"/image/yi22b.png\" width=\"28\" height=\"28\" border=\"0\" style=\"border: 0;\">&nbsp;<strong>　賁　　</strong><span>離下艮上</span>",
  "<strong>賁，亨，小利有攸往。</strong>",
  "賁，彼偽反。賁，飾也。卦自損來者，柔自三來而文二，剛自二上而文三。自既濟而來者，柔自上來而文五，剛自五上而文上。又內離而外艮，有文明而各得其分之象，故為賁。占者以其柔來文剛，陽得陰助，而離明於內，故為亨。以其剛上文柔，而艮止於外，故小利有攸往。",
  "&nbsp;",
  "<strong>《彖》曰：賁，亨，</strong>",
  "亨字疑衍。",
  "&nbsp;",
  "<strong>柔來而文剛，故亨，分剛上而文柔，故小利有攸往。天文也。</strong>",
  "以卦變釋卦辭，剛柔之交，自然之象，故曰天文。先儒說天文上當有剛柔交錯四字，理或然也。",
  "&nbsp;",
  "<strong>文明以止，人文也。</strong>",
  "又以卦德言之。止，謂各得其分。",
  "&nbsp;",
  "<strong>觀乎天文，以察時變，觀乎人文，以化成天下。</strong>",
  "極言賁道之大也。",
  "&nbsp;",
  "<strong>《象》曰：山下有火，賁，君子以明庶政，无敢折獄。</strong>",
  "山下有火，明不及遠。明庶政，事之小者。折獄，事之大者。內離明而外艮止，故取象如此。",
  "&nbsp;",
  "<strong>初九，賁其趾，舍車而徒。</strong>",
  "舍，音捨。剛德明體，自賁於下，為舍非道之車，而安於徒步之象。占者自處，當如是也。",
  "&nbsp;",
  "<strong>《象》曰：舍車而徒，義弗乘也。</strong>",
  "君子之取捨，決於義而已。",
  "&nbsp;",
  "<strong>六二，賁其須。</strong>",
  "二以陰柔居中正，三以陽剛而得正，皆无應與。故二附三而動，有賁須之象。占者宜從上之陽剛而動也。",
  "&nbsp;",
  "<strong>《象》曰：賁其須，與上興也。</strong>",
  "&nbsp;",
  "<strong>九三，賁如濡如，永貞吉。</strong>",
  "一陽居二陰之間，得其賁而潤澤者也。然不可溺於所安，故有永貞之戒。",
  "&nbsp;",
  "<strong>《象》曰：永貞之吉，終莫之陵也。</strong>",
  "&nbsp;",
  "<strong>六四，賁如皤如，白馬翰如，匪寇婚媾。</strong>",
  "皤，白波反。皤，白也。馬，人所乘，人白則馬亦白矣。四與初相賁者，乃為九三所隔而不得遂，故皤如，而其往求之心，如飛翰之疾也。然九三剛正，非為寇者也，乃求婚媾耳。故其象如此。",
  "&nbsp;",
  "<strong>《象》曰：六四，當位疑也。匪寇婚媾，終无尤也。</strong>",
  "當位疑，謂所當之位可疑也。終无尤，謂若守正而不與，亦无他患也。",
  "<strong>六五，賁于丘園，束帛戔戔，吝，終吉。</strong>",
  "戔，在千反，又音牋。六五柔中，為賁之主，敦本尚實，得賁之道。故有丘園之象。然陰性吝嗇，故有束帛戔戔之象。束帛，薄物。戔戔，淺小之意。人而如此，雖可羞吝，然禮奢寧儉，故得終吉。",
  "&nbsp;",
  "<strong>《象》曰：六五之吉，有喜也。</strong>",
  "&nbsp;",
  "<strong>上九，白賁，无咎。</strong>",
  "賁極反本，復於无色，善補過矣。故其象占如此。",
  "&nbsp;",
  "<strong>《象》曰：白賁，无咎，上得志也。</strong>",
  "<strong>&nbsp;</strong>"
]