[
  "<img src=\"/image/yi23b.png\" width=\"28\" height=\"28\" border=\"0\">&nbsp;　<strong>剝</strong>　　坤下艮上",
  "<strong>剝，不利有攸往。</strong>",
  "剝，落也。五陰在下而方生，一陽在上而將盡，陰盛長而陽消落，九月之卦也。陰盛陽衰，小人壯而君子病。又內坤而外艮，有順時而止之象。故占得之者，不可有所往也。",
  "&nbsp;",
  "<strong>《彖》曰：剝，剝也，柔變剛也。</strong>",
  "以卦體釋卦名義，言柔進於陽，變剛為柔也。",
  "&nbsp;",
  "<strong>不利有攸往，小人長也。順而止之，觀象也。君子尚消息盈虛，天行也。</strong>",
  "長，丁丈反。以卦體、卦德釋卦辭。",
  "&nbsp;",
  "<strong>《象》曰：山附於地，剝，上以厚下安宅。</strong>",
  "&nbsp;",
  "<strong>初六，剝床以足，蔑貞凶。</strong>",
  "剝自下起，滅正則凶，故其占如此。蔑，滅也。",
  "&nbsp;",
  "<strong>《象》曰：剝床以足，以滅下也。</strong>",
  "&nbsp;",
  "<strong>六二，剝床以辨，蔑貞凶。</strong>",
  "辨，音辦。辨，床幹也。進而上矣。",
  "&nbsp;",
  "<strong>《象》曰：剝床以辨，未有與也。</strong>",
  "言未大盛。",
  "&nbsp;",
  "<strong>六三，剝之，无咎。</strong>",
  "眾陰方剝陽，而己獨應之，去其黨而從正，无咎之道也。占者如是，則得无咎。",
  "&nbsp;",
  "<strong>《象》曰：剝之，无咎，失上下也。</strong>",
  "上下，謂四陰。",
  "&nbsp;",
  "<strong>六四，剝床以膚，凶。</strong>",
  "陰禍切身，故不復言蔑貞，而直言凶也。",
  "&nbsp;",
  "<strong>《象》曰：剝床以膚，切近災也。</strong>",
  "&nbsp;",
  "<strong>六五，貫魚以宮人寵，无不利。</strong>",
  "魚，陰物。宮人，陰之美而受制於陽者也。五為眾陰之長，當率其類，受制於陽，故有此象。而占者如是，則无不利也。&nbsp;",
  "<strong>《象》曰：以宮人寵，終无尤也。</strong>",
  "&nbsp;",
  "<strong>上九，碩果不食，君子得輿，小人剝廬。</strong>",
  "一陽在上，剝未盡而能復生。君子在上，則為眾陰所載。小人居之，則剝極於上，自失所覆，而无復碩果得輿之象矣。取象既明，而君子、小人，其占不同，聖人之情，益可見矣。",
  "&nbsp;",
  "<strong>《象》曰：君子得輿，民所載也。小人剝廬，終不可用也。</strong>",
  "<strong>&nbsp;</strong>"
]