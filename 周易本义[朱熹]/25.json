[
  "<img src=\"/image/yi25b.png\" width=\"28\" height=\"28\" border=\"0\" style=\"border: 0;\">&nbsp;<strong>　无妄　　</strong><span>震下乾上</span>",
  "<strong>无妄，元亨，利貞。其匪正有眚，不利有攸往。</strong>",
  "无妄，實理自然之謂。《史記》作「无望」，謂无所期望而有得焉者，其義亦通。為卦自訟而變，九自二來而居於初，又為震主，動而不妄者也，故為无妄。又，二體震動而乾健，九五剛中而應六二，故其占大亨而利於正。若其不正，則有眚，而不利有所往也。",
  "&nbsp;",
  "<strong>《彖》曰：无妄，剛自外來而為主於內，動而健，剛中而應。大亨以正，天之命也。其匪正有眚，不利有攸往，无妄之往，何之矣？天命不祐，行矣哉。</strong>",
  "以卦變、卦德、卦體言，卦之善如此，故其占當獲大亨而利於正，乃天命之當然也。其有不正，則不利有所往。欲何往哉？蓋其逆天之命而天不祐之，故不可以有行也。",
  "&nbsp;",
  "<strong>《象》曰：天下雷行，物與无妄，先王以茂對時育萬物。</strong>",
  "天下雷行，震動發生，萬物各正其性命，是物物而與之以无妄也。先王法此以對時育物，因其所性而不為私焉。",
  "&nbsp;",
  "<strong>初九，无妄，往吉。</strong>",
  "以剛在內，誠之主也。如是而往，其吉可知，故其象占如此。",
  "&nbsp;",
  "<strong>《象》曰：无妄之往，得志也。</strong>",
  "&nbsp;",
  "<strong>六二，不耕穫，不菑畬，則利有攸往。</strong>",
  "菑，側其反。畬，音餘。柔順中正，因時順理，而无私意期望之心，故有不耕穫、不菑畬之象。言其无所為於前，无所冀於後也。占者如是，則利有所往矣。",
  "&nbsp;",
  "<strong>《象》曰：不耕穫，未富也。</strong>",
  "富，如「非富天下」之「富」。言非計其利而為之也。",
  "&nbsp;",
  "<strong>六三，无妄之災，或繫之牛，行人之得，邑人之災。</strong>",
  "卦之六爻，皆无妄者也。六三，處不得正，故遇其占者，无故而有災。如行人牽牛以去，而居者反遭詰捕之擾也。",
  "&nbsp;",
  "<strong>《象》曰：行人得牛，邑人災也。</strong>",
  "&nbsp;",
  "<strong>九四，可貞，无咎。</strong>",
  "陽剛乾體，下无應與，可固守而无咎，不可以有為之占也。",
  "&nbsp;",
  "<strong>《象》曰：可貞，无咎，固有之也。</strong>",
  "有，猶守也。",
  "&nbsp;",
  "<strong>九五，无妄之疾，勿藥有喜。</strong>",
  "乾剛中正以居尊位，而下應亦中正，无妄之至也。如是而有疾，勿藥而自愈矣。故其象占如此。",
  "&nbsp;",
  "<strong>《象》曰：无妄之藥，不可試也。</strong>",
  "既已无妄而復藥之，則反為妄而生疾矣。試，謂少嘗之也。",
  "&nbsp;",
  "<strong>上九，无妄，行有眚，无攸利。</strong>",
  "上九，非有妄也，但以其窮極而不可行耳，故其象占如此。",
  "&nbsp;",
  "<strong>《象》曰：无妄之行，窮之災也。</strong>",
  "<strong>&nbsp;</strong>"
]