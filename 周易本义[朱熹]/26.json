[
  "<img src=\"/image/yi26b.png\" width=\"28\" height=\"28\" border=\"0\" style=\"border: 0;\">&nbsp;<strong>　大畜　　</strong><span>乾下艮上</span>",
  "<strong>大畜，利貞。不家食，吉，利涉大川。</strong>",
  "畜，敕六反。大，陽也。以艮畜乾，又畜之大者也。又以內乾剛健，外艮篤實輝光，是以能日新其德，而為畜之大也。以卦變言，此卦自需而來，九自五而上，以卦體言，六五尊而尚之，以卦德言，又能止健。皆非大正不能。故其占為利貞而不家食吉也。又六五下應於乾，為應乎天，故其占又為利涉大川也。不家食，謂食祿於朝，不食於家也。",
  "&nbsp;",
  "<strong>《彖》曰：大畜，剛健篤實輝光，日新其德。</strong>",
  "以卦德釋卦名義。",
  "&nbsp;",
  "<strong>剛上而尚賢，能止健，大正也。</strong>",
  "以卦變、卦體、卦德釋卦辭。",
  "&nbsp;",
  "<strong>不家食，吉，養賢也。</strong>",
  "亦取尚賢之象。",
  "&nbsp;",
  "<strong>利涉大川，應乎天也。</strong>",
  "亦以卦體而言。",
  "&nbsp;",
  "<strong>《象》曰：天在山中，大畜，君子以多識前言往行，以畜其德。</strong>",
  "天在山中，不必實有是事，但以其象言之耳。",
  "&nbsp;",
  "<strong>初九，有厲，利已。</strong>",
  "已，夷止反。乾之三陽，為艮所止，故內外之卦，各取其義。初九為六四所止，故其占往則有危，而利於止也。",
  "&nbsp;",
  "<strong>《象》曰：有厲，利已，不犯災也。</strong>",
  "&nbsp;",
  "<strong>九二，輿說輹。</strong>",
  "說，吐活反。輹，音服，又音福。九二亦為六五所畜。以其處中，故能自止而不進，有此象也。",
  "&nbsp;",
  "<strong>《象》曰：輿說輹，中无尤也。</strong>",
  "&nbsp;",
  "<strong>九三，良馬逐，利艱貞，曰閑輿衛，利有攸往。</strong>",
  "三以陽居健極，上以陽居畜極，極而通之時也。又皆陽爻，故不相畜而俱進，有良馬逐之象焉。然過剛銳進，故其占必戒以艱貞閑習，乃利於有往也。曰，當為日月之日。",
  "&nbsp;",
  "<strong>《象》曰：利有攸往，上合志也。</strong>",
  "&nbsp;",
  "<strong>六四，童牛之牿，元吉。</strong>",
  "牿，古毒反。童者，未角之稱。牿，施橫木於牛角，以防其觸。《詩》所謂「楅衡」者也。止之於未角之時，為力則易，大善之吉也。故其象占如此。《學記》曰：「禁於未發之謂豫。」正此意也。",
  "&nbsp;",
  "<strong>《象》曰：六四元吉，有喜也。</strong>",
  "&nbsp;",
  "<strong>六五，豶豕之牙，吉。</strong>",
  "豶，符云反。陽已進而止之，不若初之易矣。然以柔居中而當尊位，是以得其機會而可制。故其象如此。占雖吉，而不言元也。",
  "&nbsp;",
  "<strong>《象》曰：六五之吉，有慶也。</strong>",
  "&nbsp;",
  "<strong>上九，何天之衢，亨。</strong>",
  "何天之衢，言何其通達之甚也。畜極而通，豁達无礙，故其象占如此。",
  "&nbsp;",
  "<strong>《象》曰：何天之衢，道大行也。</strong>",
  "<strong>&nbsp;</strong>"
]