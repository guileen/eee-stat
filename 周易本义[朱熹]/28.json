[
  " 　大過　　巽下兌上",
  "大過，棟橈。利有攸往，亨。",
  "橈，乃教反。大，陽也。四陽居中過盛，故為大過。上下二陰，不勝其重，故有棟橈之象。又以四陽雖過，而二五得中，內巽外說，有可行之道，故利有所往而得亨也。",
  " ",
  "《彖》曰：大過，大者過也。",
  "以卦體釋卦名義。",
  " ",
  "棟橈，本末弱也。",
  "復以卦體釋卦辭。本，謂初，末，謂上，弱，謂陰柔。",
  " 剛過而中，巽而說行，利有攸往，乃亨。",
  "說，音悅。又以卦體、卦德釋卦辭。",
  " ",
  "大過之時大矣哉。",
  "大過之時，非有大過人之材，不能濟也，故歎其大。",
  " ",
  "《象》曰：澤滅木，大過，君子以獨立不懼，遯世无悶。",
  "澤滅於木，大過之象也。不懼无悶，大過之行也。",
  " ",
  "初六，藉用白茅，无咎。",
  "藉，在夜反。當大過之時，以陰柔居巽下，過於畏慎而无咎者也。故其象占如此。白茅，物之潔者。",
  " ",
  "《象》曰：藉用白茅，柔在下也。",
  " ",
  "九二，枯楊生稊，老夫得其女妻，无不利。",
  "稊，杜兮反。陽過之始，而比初陰，故其象占如此。稊，根也，榮於下者也，榮於下，則生於上矣。夫雖老而得女妻，猶能成生育之功也。",
  " ",
  "《象》曰：老夫女妻，過以相與也。",
  " ",
  "九三，棟橈，凶。",
  "三、四二爻，居卦之中，棟之象也。九三以剛居剛，不勝其重，故象橈而占凶。",
  " ",
  "《象》曰：棟橈之凶，不可以有輔也。",
  " ",
  "九四，棟隆，吉，有它吝。",
  "它，湯何反。以陽居陰，過而不過，故其象隆而占吉。然下應初六，以柔濟之，則過於柔矣，故又戒以有它則吝也。",
  " ",
  "《象》曰：棟隆之吉，不橈乎下也。",
  " ",
  "九五，枯楊生華，老婦得其士夫，无咎无譽。",
  "華，如字。九五，陽過之極，又比過極之陰，故其象占皆與二反。",
  " ",
  "《象》曰：枯楊生華，何可久也？老婦士夫，亦可醜也。",
  " ",
  "上六，過涉滅頂，凶，无咎。",
  "處過極之地，才弱不足以濟，然於義為无咎矣。蓋殺身成仁之事，故其象占如此。",
  " ",
  "《象》曰：過涉之凶，不可咎也。"
]