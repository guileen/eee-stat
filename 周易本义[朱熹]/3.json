[
  "&nbsp;",
  "<img src=\"/image/arrow3_right.gif\">　 <a class=\"colorbox\" href=\"/eeebook/zouyibenyi/048.png\" rel=\"group-all\">閱讀古書</a>, <a class=\"colorbox\" href=\"/eeebook/zouyibenyi/049.png\" rel=\"group-all\">2</a>, <a class=\"colorbox\" href=\"/eeebook/zouyibenyi/050.png\" rel=\"group-all\">3</a>",
  "<strong><img src=\"/image/yi03b.png\" width=\"28\" height=\"28\" border=\"0\">　屯卦</strong> 　震下坎上",
  "&nbsp;<strong>屯，元亨，利貞。勿用有攸往，利建侯。</strong>&nbsp;",
  "屯，張倫反。震坎，皆三畫卦之名。震，一陽動於二陰之下，故其德為動，其象為雷。坎，一陽陷於二陰之間，故其德為陷、為險，其象為雲、為雨、為水。",
  "屯，六畫卦之名也，難也，物始生而未通之意。故其為字，象草屮穿地始出而未申也。其卦以震遇坎，乾坤始交而遇險陷，故其名為屯。",
  "震動在下，坎險在上，是能動乎險中。能動雖可以亨，而在險，則宜守正，而未可遽進。故筮得之者，其占為大亨而利於正，但未可遽有所往耳。又，初九，陽居陰下，而為成卦之主，是能以賢下人，得民而可君之象。故筮立君者，遇之則吉也。&nbsp;",
  "<strong>《彖》曰：屯，剛柔始交而難生。</strong>&nbsp;",
  "難，去聲。六二《象》同。以二體釋卦名義。始交，謂震。難生，謂坎。",
  "<strong>動乎險中，大亨貞。</strong>&nbsp;",
  "以二體之德釋卦辭。動，震之為也。險，坎之地也。自此以下，釋「元亨利貞」，乃用文王本意。",
  "&nbsp;<strong>雷雨之動滿盈，天造草昧，宜建侯而不寧。</strong>&nbsp;",
  "以二體之象釋卦辭。雷，震象。雨，坎象。天造，猶言天運。草，雜亂。昧，晦冥也。陰陽交而雷雨作，雜亂晦冥，塞乎兩間。天下未定，名分未明，宜立君以統治，而未可遽謂安寧之時也。不取初九爻義者，取義多端，姑舉其一也。&nbsp;",
  "<strong>《象》曰：雲雷，屯，君子以經綸。</strong>&nbsp;",
  "坎不言水而言雲者，未通之意。經綸，治絲之事。經引之，綸理之也。屯難之世，君子有為之時也。&nbsp;",
  "<strong>初九，磐桓，利居貞，利建侯。</strong>&nbsp;",
  "磐，步干反。磐桓，難進之貌。屯難之初，以陽在下，又居動體，而上應陰柔險陷之爻，故有磐桓之象。然居得其正，故其占利於居貞。又本成卦之主，以陽下陰，為民所歸，侯之象也。故其象又如此，而占者如是，則利建以為侯也。&nbsp;",
  "<strong>《象》曰：雖磐桓，志行正也。以貴下賤，大得民也。</strong>&nbsp;",
  "下，遐嫁反。&nbsp;",
  "<strong>六二，屯如邅如，乘馬班如，匪寇婚媾，女子貞不字，十年乃字。</strong>&nbsp;",
  "邅，張連反。乘，繩澄反，又音繩。班，分佈不進之貌。字，許嫁也。《禮》曰：「女子許嫁，笄而字。」六二，陰柔中正，有應於上，而乘初剛，故為所難而邅回不進。然初非為寇也，乃求與己為婚媾耳。但己守正，故不之許，至於十年，數窮理極，則妄求者去，正應者合，而可許矣。爻有此象，故因以戒占者。&nbsp;",
  "<strong>《象》曰：六二之難，乘剛也。十年乃字，反常也。</strong>",
  "&nbsp;",
  "<strong>六三，即鹿无虞，惟入于林中，君子幾，不如舍，往吝。</strong>&nbsp;",
  "幾，音機。舍，音捨。《象》同。陰柔居下，不中不正，上无正應，妄行取困，為逐鹿无虞陷入林中之象。君子見幾，不如舍去。若往逐而不舍，必致羞吝。戒占者宜如是也。&nbsp;",
  "<strong>《象》曰：即鹿无虞，以從禽也。君子舍之，往吝，窮也。</strong>",
  "&nbsp;",
  "<strong>六四，乘馬班如，求婚媾，往吉，无不利。</strong>&nbsp;",
  "陰柔居屯，不能上進，故為乘馬班如之象。然初九守正居下，以應於己，故其占為下求婚媾則吉也。&nbsp;",
  "<strong>《象》曰：求而往，明也。</strong>",
  "&nbsp;",
  "<strong>九五，屯其膏，小貞吉，大貞凶。</strong>&nbsp;",
  "九五雖以陽剛中正居尊位，然當屯之時，陷於險中，雖有六二正應，而陰柔才弱，不足以濟。初九得民於下，眾皆歸之。九五坎體，有膏潤而不得施，為屯其膏之象。占者以處小事，則守正猶可獲吉，以處大事，則雖正而不免於凶。&nbsp;",
  "<strong>《象》曰：屯其膏，施未光也。</strong>&nbsp;",
  "施，始豉反。&nbsp;",
  "<strong>上六，乘馬班如，泣血漣如。</strong>&nbsp;",
  "陰柔无應，處屯之終。進无所之，憂懼而已。故其象如此。&nbsp;",
  "<strong>《象》曰：泣血漣如，何可長也。</strong>&nbsp;",
  "長，直良反。"
]