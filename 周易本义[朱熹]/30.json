[
  "<img src=\"/image/yi30b.png\" width=\"28\" height=\"28\" border=\"0\">&nbsp;　<strong>離</strong>　　離下離上",
  "<strong>離，利貞，亨。畜牝牛，吉。</strong>",
  "畜，許六反。離，麗也。陰麗於陽，其象為火，體陰而用陽也。物之所麗，貴乎得正。牝牛，柔順之物也。故占者能正則亨，而畜牝牛則吉也。",
  "&nbsp;",
  "<strong>《彖》曰：離，麗也。日月麗乎天，百穀草木麗乎土，重明以麗乎正，乃化成天下。</strong>",
  "重，直龍反。釋卦名義。",
  "&nbsp;",
  "<strong>柔麗乎中正，故亨，是以畜牝牛吉也。</strong>",
  "以卦體釋卦辭。",
  "&nbsp;",
  "<strong>《象》曰：明兩作，離，大人以繼明照于四方。</strong>",
  "作，起也。",
  "&nbsp;",
  "<strong>初九，履錯然，敬之，无咎。</strong>",
  "錯，七各反。以剛居下而處初體，志欲上進，故有履錯然之象。敬之則无咎矣。戒占者宜如是也。",
  "&nbsp;",
  "<strong>《象》曰：履錯之敬，以辟咎也。</strong>",
  "辟、避同。",
  "&nbsp;",
  "<strong>六二，黃離，元吉。</strong>",
  "黃，中色。柔麗乎中而得其正，故其象占如此。",
  "&nbsp;",
  "<strong>《象》曰：黃離，元吉，得中道也。</strong>",
  "&nbsp;",
  "<strong>九三，日昃之離，不鼓缶而歌，則大耋之嗟，凶。</strong>",
  "耋，田節反。重離之間，前明將盡，故有日昃之象。不安常以自樂，則不能自處而凶矣。戒占者宜如是也。",
  "&nbsp;",
  "<strong>《象》曰：日昃之離，何可久也？</strong>",
  "&nbsp;",
  "<strong>九四，突如其來如，焚如，死如，棄如。</strong>",
  "突，如忽反。後明將繼之時，而九四以剛迫之，故其象如此。",
  "&nbsp;",
  "<strong>《象》曰：突如其來如，无所容也。</strong>",
  "无所容，言焚死棄也。",
  "&nbsp;",
  "<strong>六五，出涕沱若，戚嗟若，吉。</strong>",
  "沱，徒何反。以陰居尊，柔麗乎中。然不得其正而迫於上下之陽，故憂懼如此，然後得吉。戒占者宜如是也。",
  "&nbsp;",
  "<strong>《象》曰：六五之吉，離王公也。</strong>",
  "離，音麗。",
  "&nbsp;",
  "<strong>上九，王用出征，有嘉，折首，獲匪其醜，无咎。</strong>",
  "剛明及遠，威震而刑不濫，无咎之道也。故其象占如此。",
  "&nbsp;",
  "<strong>《象》曰：王用出征，以正邦也。</strong>",
  "&nbsp;"
]