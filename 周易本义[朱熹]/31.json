[
  " 　咸　　艮下兌上",
  "咸，亨，利貞，取女吉。",
  "取，七具反。咸，交感也。兌柔在上，艮剛在下，而交相感應，又艮止則感之專，兌說則應之至，又艮以少男下於兌之少女，男先於女，得男女之正，婚姻之時，故其卦為咸。其占亨而利貞，取女則吉。蓋感有必通之理，然不以貞，則失其亨，而所為皆凶矣。",
  " ",
  "《彖》曰：咸，感也。",
  "釋卦名義。",
  " ",
  "柔上而剛下，二氣感應以相與。止而說，男下女，是以亨，利貞，取女吉也。",
  "說，音悅。男下之下，遐嫁反。以卦體、卦德、卦象釋卦辭。或以卦變言柔上剛下之義，曰：咸自旅來，柔上居六，剛下居五也。亦通。",
  " ",
  "天地感而萬物化生，聖人感人心而天下和平，觀其所感，而天地萬物之情可見矣。",
  "極言感通之理。",
  " ",
  "《象》曰：山上有澤，咸，君子以虛受人。",
  "山上有澤，以虛而通也。",
  " ",
  "初六，咸其拇。",
  "拇，茂后反。拇，足大指也。咸以人身取象，感於最下，咸拇之象也。感之尚淺，欲進未能，故不言吉凶。此卦雖主於感，然六爻皆宜靜而不宜動也。",
  " ",
  "《象》曰：咸其拇，志在外也。",
  " ",
  "六二，咸其腓，凶，居吉。",
  "腓，房非反。腓，足肚也。欲行則先自動，躁妄而不能固守者也。二當其處，又以陰柔不能固守，故取其象。然有中正之德，能居其所，故其占動凶而靜吉也。",
  " ",
  "《象》曰：雖凶，居吉，順不害也。",
  " ",
  "九三，咸其股，執其隨，往吝。",
  "股，隨足而動，不能自專者也。執者，主當持守之意。下二爻皆欲動者，三亦不能自守而隨之，往則吝矣。故其象占如此。",
  " ",
  "《象》曰：咸其股，亦不處也。志在隨人，所執下也。",
  "言亦者，因前二爻皆欲動而云也。二爻陰躁，其動也宜。九三陽剛，居止之極，宜靜而動，可吝之甚也。",
  " ",
  "九四，貞吉，悔亡，憧憧往來，朋從爾思。",
  "憧，昌容反，又音同。九四，居股之上，脢之下，又當三陽之中，心之象，咸之主也。心之感物，當正而固，乃得其理。今九四乃以陽居陰，為失其正而不能固，故因占設戒，以為能正而固，則吉而悔亡。若憧憧往來，不能正固而累於私感，則但其朋類從之，不復能及遠矣。",
  " ",
  "《象》曰：貞吉，悔亡，未感害也。憧憧往來，未光大也。",
  "感害，言不正而感，則有害也。",
  " ",
  "九五，咸其脢，无悔。",
  "脢，武杯反，又音每。脢，背肉，在心上而相背，不能感物而无私係。九五，適當其處，故取其象，而戒占者以能如是，則雖不能感物，而亦可以无悔也。",
  " ",
  "《象》曰：咸其脢，志末也。",
  "志末，謂不能感物。",
  " ",
  "上六，咸其輔頰舌。",
  "頰，古協反。輔頰舌，皆所以言者，而在身之上。上六，以陰居說之終，處咸之極，感人以言而无其實。又兌為口舌，故其象如此，凶咎可知。",
  " ",
  "《象》曰：咸其輔頰舌，滕口說也。",
  "滕、騰通用。"
]