[
  " 　遯　　艮下乾上",
  "遯，亨，小利貞。",
  " 遯，徒困反。遯，退避也。為卦二陰浸長，陽當退避，故為遯，六月之卦也。陽雖當遯，然九五當位，而下有六二之應，若猶可以有為。但二陰浸長於下，則其勢不可以不遯，故其占為君子能遯，則身雖退而道亨；小人則利於守正，不可以浸長之故，而遂侵迫於陽也。小，謂陰柔小人也。此卦之占，與《否》之初二兩爻相類。",
  " ",
  "《彖》曰：遯，亨，遯而亨也。剛當位而應，與時行也。",
  " 以九五一爻釋亨義。",
  " ",
  "小利貞，浸而長也。",
  " 長，丁丈反。以下二陰釋小利貞。 ",
  " ",
  "遯之時義大矣哉。",
  " 陰方浸長，處之為難，故其時義為尤大也。",
  " ",
  "《象》曰：天下有山，遯，君子以遠小人，不惡而嚴。",
  " 遠，袁萬反。天體无窮，山高有限，遯之象也。嚴者，君子自守之常，而小人自不能近。",
  " ",
  "初六，遯尾，厲，勿用有攸往。",
  " 遯而在後，尾之象，危之道也。占者不可以有所往，但晦處靜俟，可免災耳。",
  " ",
  "《象》曰：遯尾之厲，不往，何災也？",
  " ",
  "六二，執之用黃牛之革，莫之勝說。",
  " 勝，音升。說，吐活反。以中順自守，人莫能解，必遯之志也。占者固守，亦當如是。",
  " ",
  "《象》曰：執用黃牛，固志也。",
  " ",
  "九三，係遯，有疾厲，畜臣妾，吉。",
  " 畜，許六反。下比二陰，當遯而有所係之象，有疾而危之道也。然以畜臣妾則吉，蓋君子之於小人，惟臣妾，則不必其賢而可畜耳。故其占如此。",
  " ",
  "《象》曰：係遯之厲，有疾憊也。畜臣妾，吉，不可大事也。",
  " 憊，音敗。",
  " ",
  "九四，好遯，君子吉，小人否。",
  " 好，呼報反。否，方有反。下應初六，而乾體剛健，有所好而能絕之以遯之象也。唯自克之君子能之，而小人不能。故占者君子則吉，而小人否也。",
  " ",
  "《象》曰：君子好遯，小人否也。",
  " ",
  "九五，嘉遯，貞吉。",
  " 剛陽中正，下應六二，亦柔順而中正，遯之嘉美者也。占者如是，而正則吉矣。",
  " ",
  "《象》曰：嘉遯，貞吉，以正志也。",
  " ",
  "上九，肥遯，无不利。",
  " 以剛陽居卦外，下无係應，遯之遠而處之裕者也。故其象占如此。肥者，寬裕自得之意。",
  " ",
  "《象》曰：肥遯，无不利，无所疑也。"
]