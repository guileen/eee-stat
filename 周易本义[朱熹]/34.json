[
  "<img src=\"/image/yi34b.png\" width=\"28\" height=\"28\" border=\"0\" style=\"border: 0;\">&nbsp;<strong><span style=\"font-size: medium;\">　大壯　</span>　</strong><span>乾下震上</span>",
  "&nbsp;",
  "<strong>大壯，利貞。</strong>&nbsp;",
  "大，謂陽也。四陽盛長，故為大壯，二月之卦也。陽壯，則占者吉亨，不假言，但利在正固而已。",
  "&nbsp;",
  "<strong>《彖》曰：大壯，大者壯也。剛以動，故壯。</strong>&nbsp;",
  "釋卦名義。以卦體言，則陽長過中，大者壯也。以卦德言，則乾剛震動，所以壯也。",
  "&nbsp;",
  "<strong>大壯，利貞，大者正也，正大而天地之情可見矣。</strong>&nbsp;",
  "釋利貞之義，而極言之。",
  "&nbsp;",
  "<strong>《象》曰：雷在天上，大壯，君子以非禮弗履。</strong>&nbsp;",
  "自勝者強。",
  "&nbsp;",
  "<strong>初九，壯于趾，征凶有孚。</strong>&nbsp;",
  "趾在下而進，動之物也。剛陽處下而當壯時，壯于進者也，故有此象。居下而壯于進，其凶必矣。故其占又如此。",
  "&nbsp;",
  "<strong>《象》曰：壯于趾，其孚窮也。</strong>&nbsp;",
  "言必困窮。",
  "&nbsp;",
  "<strong>九二，貞吉。</strong>&nbsp;",
  "以陽居陰，已不得其正矣。然所處得中，則猶可因以不失其正，故戒占者使因中以求正，然後可以得吉也",
  "&nbsp;",
  "<strong>象曰：九二貞吉，以中也。</strong>&nbsp;",
  "<strong>九三，小人用壯，君子用罔，貞厲，羝羊觸藩，羸其角。</strong>&nbsp;",
  "羝，音低。羸，力追反。過剛不中，當壯之時，是小人用壯，而君子則用罔也。罔，无也；視有如无，君子之過於勇者也。如此，則雖正亦危矣。羝羊，剛壯喜觸之物。藩，籬也。羸，困也。貞厲之占，其象如此。",
  "&nbsp;",
  "<strong>《象》曰：小人用壯，君子罔也。</strong>&nbsp;",
  "小人以壯敗，君子以罔困。",
  "&nbsp;",
  "<strong>九四，貞吉，悔亡，藩決不羸，壯于大輿之輹。</strong>&nbsp;",
  "輹，音福。貞吉，悔亡，與咸九四同占。藩決不羸，承上文而言也。決，開也。三前有四，猶有藩焉。四前二陰，則藩決矣。壯于大輿之輹，亦可進之象也。以陽居陰，不極其剛，故其象如此。",
  "&nbsp;",
  "<strong>《象》曰：藩決不羸，尚往也。</strong>&nbsp;",
  "尚、上通。",
  "&nbsp;",
  "<strong>六五，喪羊于易，无悔。</strong>&nbsp;",
  "喪，息浪反。《象》同。易，以豉反，一音亦。《旅》卦同。卦體似《兌》，有羊象焉，外柔而內剛者也。獨六五以柔居中，不能抵觸，雖失其壯，然亦无所悔矣。故其象如此，而占亦與《咸》九五同。易，容易之易。言忽然不覺其亡也。或作疆埸之埸，亦通。《漢．食貨志》「埸」作「易」。",
  "&nbsp;",
  "<strong>《象》曰：喪羊于易，位不當也。</strong>&nbsp;",
  "<strong>上六，羝羊觸藩，不能退，不能遂，无攸利，艱則吉。</strong>&nbsp;",
  "壯終動極，故觸藩而不能退。然其質本柔，故又不能遂其進也。其象如此，其占可知。然猶幸其不剛，故能艱以處，則尚可以得吉也。",
  "&nbsp;",
  "<strong>《象》曰：不能退，不能遂，不詳也。艱則吉，咎不長也。</strong>",
  "<strong>&nbsp;</strong>"
]