[
  "<img src=\"/image/yi35b.png\" width=\"28\" height=\"28\" border=\"0\">&nbsp;　<strong>晉</strong>　　坤下離上",
  "&nbsp;",
  "<strong>晉，康侯用錫馬蕃庶，晝日三接。</strong>&nbsp;",
  "晉，進也。康侯，安國之侯也。錫馬蕃庶，晝日三接，言多受大賜，而顯被親禮也。蓋其為卦上離下坤，有日出地上之象，順而麗乎大明之德，又其變自《觀》而來，為六四之柔進而上行以至於五。占者有是三者，則亦當有是寵也。",
  "&nbsp;",
  "<strong>《彖》曰：晉，進也。</strong>",
  "&nbsp;釋卦名義。",
  "&nbsp;",
  "<strong>明出地上，順而麗乎大明，柔進而上行，是以「康侯用錫馬蕃庶，晝日三接」也。</strong>",
  "&nbsp;「上行」之上，時掌反。以卦象、卦德、卦變釋卦辭。",
  "&nbsp;",
  "<strong>《象》曰：明出地上，晉，君子以自昭明德。</strong>",
  "&nbsp;昭，明之也。",
  "&nbsp;",
  "<strong>初六，晉如摧如，貞吉，罔孚，裕无咎。</strong>",
  "&nbsp;以陰居下，應不中正，有欲進見摧之象。占者如是，而能守正則吉。設不為人所信，亦當處以寬裕，則无咎也。",
  "&nbsp;",
  "<strong>《象》曰：晉如摧如，獨行正也。裕无咎，未受命也。</strong>",
  "&nbsp;初居下位，未有官守之命。",
  "&nbsp;",
  "<strong>六二，晉如愁如，貞吉，受茲介福，于其王母。</strong>",
  "&nbsp;六二，中正，上无應援，故欲進而愁。占者如是，而能守正則吉，而受福于王母也。王母，指六五，蓋享先妣之吉占。而凡以陰居尊者，皆其類也。",
  "&nbsp;",
  "<strong>《象》曰：受茲介福，以中正也。</strong>&nbsp;",
  "<strong>六三，眾允，悔亡。</strong>",
  "&nbsp;三不中正，宜有悔者，以其與下二陰皆欲上進，是以為眾所信而悔亡也。",
  "&nbsp;",
  "<strong>《象》曰：眾允之志，上行也。</strong>&nbsp;",
  "<strong>九四，晉如鼫鼠，貞厲。</strong>",
  "&nbsp;鼫，音石。不中不正，以竊高位，貪而畏人，蓋危道也。故為鼫鼠之象。占者如是，雖正亦危。",
  "&nbsp;",
  "<strong>《象》曰：鼫鼠貞厲，位不當也。</strong>",
  "&nbsp;<strong>六五，悔亡，失得勿恤，往吉，无不利。</strong>",
  "&nbsp;以陰居陽，宜有悔矣。以大明在上，而下皆順從，故占者得之，則其悔亡。又一切去其計功謀利之心，則往吉而无不利也。然亦必有其德，乃應其占耳。",
  "&nbsp;",
  "<strong>《象》曰：失得勿恤，往有慶也。</strong>",
  "&nbsp;<strong>上九，晉其角，維用伐邑，厲吉无咎，貞吝。</strong>",
  "&nbsp;角剛而居上。上九剛進之極，有其象矣。占者得之，而以伐其私邑，則雖危而吉且无咎。然以極剛治小邑，雖得其正，亦可吝矣。",
  "&nbsp;",
  "<strong>《象》曰：維用伐邑，道未光也。</strong>",
  "<strong>&nbsp;</strong>"
]