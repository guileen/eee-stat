[
  " 　家人　　離下巽上",
  "家人，利女貞。",
  " 家人者，一家之人。卦之九五、六二，外內各得其正，故為家人。利女貞者，欲先正乎內也。內正則外无不正矣。",
  " ",
  "《彖》曰：家人，女正位乎內，男正位乎外。男女正，天地之大義也。",
  " 以卦體九五、六二，釋利女貞之義。 ",
  " ",
  "家人有嚴君焉，父母之謂也。",
  " 亦謂二五。 ",
  " ",
  "父父、子子、兄兄、弟弟、夫夫、婦婦，而家道正，正家而天下定矣。",
  " 上父初子，五三夫，四二婦，五兄三弟，以卦畫推之，又有此象。",
  " ",
  "《象》曰：風自火出，家人，君子以言有物，而行有恆。",
  " 行，下孟反。身脩則家治矣。",
  " ",
  "初九，閑有家，悔亡。",
  " 初九以剛陽處有家之始，能防閑之，其悔亡矣。戒占者當如是也。",
  " ",
  "《象》曰：閑有家，志未變也。",
  " 志未變而預防之。",
  " ",
  "六二，无攸遂，在中饋，貞吉。",
  " 六二柔順中正，女之正位乎內者也，故其象占如此。",
  " ",
  "《象》曰：六二之吉，順以巽也。",
  " ",
  "九三，家人嗃嗃，悔厲吉，婦子嘻嘻，終吝。",
  " 嗃，呼落反。嘻，喜悲反。《象》同。以剛居剛而不中，過乎剛者也，故有嗃嗃嚴厲之象。如是，則雖有悔厲而吉也。嘻嘻者，嗃嗃之反，吝之道也。占者各以其德為應，故兩言之。",
  " ",
  "《象》曰：家人嗃嗃，未失也。婦子嘻嘻，失家節也。",
  " ",
  "六四，富家，大吉。",
  " 陽主義，陰主利，以陰居陰而在上位，能富其家者也。",
  " ",
  "《象》曰：富家，大吉，順在位也。",
  " ",
  "九五，王假有家，勿恤，吉。",
  " 假，更白反。假，至也，如「假于太廟」之「假」。有家，猶言有國也。九五，剛健中正，下應六二之柔順中正，王者以是至于其家，則勿用憂恤而吉可必矣。蓋聘納后妃之吉占，而凡有是德者遇之，皆吉也。",
  " ",
  "《象》曰：王假有家，交相愛也。",
  " 程子曰：「夫愛其內助，婦愛其刑家。」",
  " ",
  "上九，有孚威如，終吉。",
  " 上九以剛居上，在卦之終，故言正家久遠之道。占者必有誠信嚴威，則終吉也。",
  " ",
  "《象》曰：威如之吉，反身之謂也。",
  " 謂非作威也，反身自治，則人畏服之矣。"
]