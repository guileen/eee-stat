[
  " 　睽　　兌下離上",
  "睽，小事吉。",
  " 睽，苦圭反。睽，乖異也。為卦上火下澤，性相違異；中女、少女，志不同歸，故為睽。然以卦德言之，內說而外明。以卦變言之，則自離來者，柔進居三，自中孚來者，柔進居五，自家人來者兼之。以卦體言之，則六五得中，而下應九二之剛。是以其占不可大事，而小事尚有吉之道也。",
  " ",
  "《彖》曰：睽，火動而上，澤動而下，二女同居，其志不同行。",
  " 上、下俱上聲。下同。以卦象釋卦名義。",
  " ",
  "說而麗乎明，柔進而上行，得中而應乎剛，是以小事吉。",
  " 說，音悅。以卦德、卦變、卦體釋卦辭。",
  " ",
  "天地睽而其事同也，男女睽而其志通也，萬物睽而其事類也。睽之時用大矣哉。",
  " 極言其理而贊之。",
  " ",
  "《象》曰：上火下澤，睽，君子以同而異。",
  " 二卦合體而性不同。",
  " ",
  "初九，悔亡。喪馬，勿逐，自復。見惡人，无咎。",
  " 喪，去聲。上无正應，有悔也。而居睽之時，同德相應，其悔亡矣。故有喪馬勿逐而自復之象。然亦必見惡人，然後可以辟咎，如孔子之於陽貨也。",
  " ",
  "《象》曰：見惡人，以辟咎也。",
  " 辟，音避。",
  " ",
  "九二，遇主于巷，无咎。",
  " 二、五陰陽正應，居睽之時，乖戾不合，必委曲相求而得會遇，乃為无咎，故其象占如此。",
  " ",
  "《象》曰：遇主于巷，未失道也。",
  " 本其正應，非有邪也。",
  " ",
  "六三，見輿曳，其牛掣，其人天且劓。无初有終。",
  " 曳，以制反。掣，昌逝反。劓，魚器反。六三、上九正應，而三居二陽之間，後為二所曳，前為四所掣，而當睽之時，上九猜狠方深，故又有髡劓之傷。然邪不勝正，終必得合，故其象占如此。",
  " ",
  "《象》曰：見輿曳，位不當也。无初有終，遇剛也。",
  " ",
  "九四，睽孤，遇元夫，交孚，厲无咎。",
  " 夫，如字。睽孤，謂无應。遇元夫，謂得初九。交孚，謂同德相信。然當睽時，故必危厲，乃得无咎。占者亦如是也。",
  " ",
  "《象》曰：交孚无咎，志行也。",
  " ",
  "六五，悔亡，厥宗噬膚，往何咎？",
  " 噬，市制反。以陰居陽，悔也。居中得應，故能亡之。厥宗，指九二。噬膚，言易合。六五，有柔中之德，故其象占如是。",
  " ",
  "《象》曰：厥宗噬膚，往有慶也。",
  " ",
  "上九，睽孤；見豕負塗，載鬼一車，先張之弧，後說之弧，匪寇婚媾。往遇雨則吉。",
  " 弧，音胡。說，吐活反。媾，古豆反。睽孤，謂六三為二陽所制，而己以剛處明極睽極之地，又自猜狠而乖離也。見豕負塗，見其污也。載鬼一車，以无為有也。張弧，欲射之也。說弧，疑稍釋也。匪寇婚媾，知其非寇而實親也。往遇雨則吉，疑盡釋而睽合也。上九之與六三，先睽後合，故其象占如此。",
  " ",
  "《象》曰：遇雨之吉，群疑亡也。"
]