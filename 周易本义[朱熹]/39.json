[
  "<img src=\"/image/yi39b.png\" width=\"28\" height=\"28\" border=\"0\">&nbsp;　<strong>蹇</strong>　　艮下坎上",
  "<span class=\"Apple-style-span\" style=\"line-height: 24px;\"><strong>蹇，利西南，不利東北，利見大人，貞吉。</strong></span>",
  "&nbsp;蹇，紀免反。蹇，難也；足不能進，行之難也。為卦艮下坎上，見險而止，故為蹇。西南平易，東北險阻。又，艮，方也，方在蹇中，不宜走險。又卦自小過而來，陽進則往居五而得中，退則入於艮而不進。故其占曰利西南，不利東北。當蹇之時，必見大人，然後可以濟難。又，必守正，然後得吉。而卦之九五，剛健中正，有大人之象。自二以上，五爻皆得正位，則又貞之義也。故其占又曰利見大人，貞吉。蓋見險者貴於能止，而又不可終於止。處險者利於進，而不可失其正也。",
  "&nbsp;",
  "<strong>《彖》曰：蹇，難也，險在前也。見險而能止，知矣哉！</strong>",
  "&nbsp;難，乃旦反。知，音智。以卦德釋卦名義，而贊其美。",
  "&nbsp;",
  "<strong>蹇，利西南，往得中也。不利東北，其道窮也。利見大人，往有功也。當位貞吉，以正邦也。蹇之時用大矣哉。</strong>",
  "&nbsp;以卦變、卦體釋卦辭，而贊其時用之大也。",
  "&nbsp;",
  "<strong>《象》曰：山上有水，蹇。君子以反身脩德。</strong>",
  "&nbsp;",
  "<strong>初六，往蹇，來譽。</strong>",
  "&nbsp;往遇險，來得譽。",
  "&nbsp;",
  "<strong>《象》曰：往蹇，來譽，宜待也。</strong>",
  "&nbsp;",
  "<strong>六二，王臣蹇蹇，匪躬之故。</strong>",
  "&nbsp;柔順中正，正應在上，而在險中，故蹇而又蹇，以求濟之，非以其身之故也。不言吉凶者，占者但當鞠躬盡力而已，至於成敗利鈍，則非所論也。",
  "&nbsp;",
  "<strong>《象》曰：王臣蹇蹇，終无尤也。</strong>",
  "&nbsp;事雖不濟，亦无可尤。",
  "&nbsp;",
  "<strong>九三，往蹇，來反。</strong>",
  "&nbsp;反就二陰，得其所安。",
  "&nbsp;",
  "<strong>《象》曰：往蹇，來反，內喜之也。</strong>",
  "&nbsp;",
  "<strong>六四，往蹇，來連。</strong>",
  "&nbsp;連於九三，合力以濟。",
  "&nbsp;",
  "<strong>《象》曰：往蹇，來連，當位實也。</strong>",
  "&nbsp;當，去聲。",
  "&nbsp;",
  "<strong>九五，大蹇，朋來。</strong>",
  "&nbsp;大蹇者，非常之蹇也。九五居尊，而有剛健中正之德，必有朋來而助之者。占者有是德，則有是助矣。",
  "&nbsp;",
  "<strong>《象》曰：大蹇，朋來，以中節也。</strong>",
  "&nbsp;",
  "<strong>上六，往蹇，來碩，吉，利見大人。</strong>",
  "&nbsp;已在卦極，往無所之，益以蹇耳。來就九五，與之濟蹇，則有碩大之功。大人，指九五。曉占者宜如是也。",
  "&nbsp;",
  "<strong>《象》曰：往蹇，來碩，志在內也。利見大人，以從貴也。</strong>",
  "<strong>&nbsp;</strong>"
]