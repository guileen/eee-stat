[
  "　蒙卦 　坎下 艮上",
  " 蒙，亨。匪我求童蒙，童蒙求我。初筮告，再三瀆，瀆則不告。利貞。  ",
  "告，音谷。三，息暫反。瀆，音獨。艮，亦三畫卦之名。一陽止於二陰之上，故其德為止，其象為山。蒙，昧也，物生之初，蒙昧未明也。其卦以坎遇艮，山下有險，蒙之地也，內險外止，蒙之意也。故其名為蒙。亨以下，占辭也。 ",
  "九二，內卦之主，以剛居中，能發人之蒙者，而與六五陰陽相應。故遇此卦者，有亨道也。我，二也。童蒙，幼穉而蒙昧，謂五也。筮者明，則人當求我而其亨在人。筮者暗，則我當求人而亨在我。人求我者，當視其可否而應之。我求人者，當致其精一而扣之。而明者之養蒙，與蒙者之自養，又皆利於以正也。 ",
  "《彖》曰：蒙，山下有險，險而止，蒙。 ",
  "以卦象，卦德釋卦名，有兩義。",
  "蒙，亨，以亨行時中也。匪我求童蒙，童蒙求我，志應也。初筮告，以剛中也。再三瀆，瀆則不告，瀆蒙也。蒙以養正，聖功也。 ",
  "以卦體釋卦辭也。九二以可亨之道，發人之蒙，而又得其時之中，謂如下文所指之事，皆以亨行而當其可也。志應者，二剛明，五柔暗，故二不求五，而五求二，其志自相應也。以剛中者，以剛而中，故能告而有節也。瀆，筮者二三，則問者固瀆，而告者亦瀆矣。蒙以養正，乃作聖之功，所以釋利貞之義也。 ",
  "《象》曰：山下出泉，蒙，君子以果行育德。 ",
  "行，下孟反。六三象同。泉，水之始出者，必行而有漸也。 ",
  "初六，發蒙，利用刑人，用說桎梏，以往吝。 ",
  "說，吐活反。桎，音質。梏，古毒反。以陰居下，蒙之甚也。占者遇此，當發其蒙。然發之之道，當痛懲而暫舍之，以觀其後。若遂往而不舍，則致羞吝矣。戒占者當如是也。 ",
  "《象》曰：利用刑人，以正法也。 ",
  "發蒙之初，法不可不正。懲戒所以正法也。 ",
  "九二，包蒙，吉，納婦，吉，子克家。 ",
  "九二以陽剛為內卦之主，統治群陰，當發蒙之任者。然所治既廣，物性不齊，不可一槩取必。而爻之德剛而不過，為能有所包容之象。又以陽受陰，為納婦之象。又居下位而能任上事，為子克家之象。故占者有其德而當其事，則如是而吉也。 ",
  "《象》曰：子克家，剛柔接也。 ",
  "指二五之應。 ",
  "六三，勿用取女，見金夫，不有躬，无攸利。 ",
  "取，七具反。六三陰柔，不中不正，女之見金夫而不能有其身之象也。占者遇之，則其取女必得如是之人，无所利矣。金夫，蓋以金賂己而挑之，若魯秋胡之為者。 ",
  "《象》曰：勿用取女，行不順也。 ",
  "順，當作慎。蓋順、慎古字通用。《荀子》「順墨」作「慎墨」，且「行不慎」，於經意尤親切，今當從之。 ",
  "六四，困蒙，吝。 ",
  "既遠於陽，又无正應，為困於蒙之象。占者如是，可羞吝也。能求剛明之德而親近之，則可免矣。 ",
  "《象》曰：困蒙之吝，獨遠實也。 ",
  "遠，于萬反。實，叶韻去聲。 ",
  "六五，童蒙，吉。 ",
  "柔中居尊，下應九二，純一未發，以聽於人，故其象為童蒙，而其占為如是，則吉也。 ",
  "《象》曰：童蒙之吉，順以巽也。",
  " ",
  "上九，擊蒙，不利為寇，利禦寇。 ",
  "以剛居上，治蒙過剛，故為擊蒙之象。然取必太過，攻治太深，則必反為之害。惟捍其外，誘以全其真純，則雖過於嚴密，乃為得宜。故戒占者如此。凡事皆然，不止為誨人也。 ",
  "《象》曰：利用禦寇，上下順也。 ",
  "禦寇以剛，上下皆得其道。"
]