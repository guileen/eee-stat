[
  "<img src=\"/image/yi41b.png\" width=\"28\" height=\"28\" border=\"0\">&nbsp;　<strong>損</strong>　　兌下艮上",
  "&nbsp;<span class=\"Apple-style-span\" style=\"line-height: 24px;\"><strong>損，有孚，元吉，无咎，可貞，利有攸往。</strong></span>",
  "&nbsp;損，減省也。為卦損下卦上畫之陽，益上卦上畫之陰；損兌澤之深，益艮山之高；損下益上，損內益外。剝民奉君之象，所以為損也。損所當損，而有孚信，則其占當有此下四者之應矣。&nbsp;",
  "<strong>曷之用？二簋可用享。</strong>",
  "&nbsp;簋，音軌。言當損時，則至薄无害。",
  "<strong>《彖》曰：損，損下益上，其道上行。</strong>",
  "&nbsp;上行之上，時掌反。以卦體釋卦名義。&nbsp;",
  "<strong>損而有孚，元吉，无咎，可貞，利有攸往。曷之用？二簋可用享。二簋應有時，損剛益柔有時，損益盈虛，與時偕行。</strong>",
  "&nbsp;此釋卦辭。時，謂當損之時。&nbsp;",
  "<strong>《象》曰：山下有澤，損，君子以懲忿窒欲。</strong>",
  "&nbsp;懲，直升反。君子脩身，所當損者，莫切於此。&nbsp;",
  "<strong>初九，已事遄往，无咎，酌損之。</strong>",
  "&nbsp;已，音以。遄，市專反。四爻同。初九，當損下益上之時，上應六四之陰，輟所為之事，而速往以益之，无咎之道也。故其象占如此。然居下而益上，亦當斟酌其淺深也。&nbsp;",
  "<strong>《象》曰：已事遄往，尚合志也。</strong>",
  "&nbsp;尚、上通。&nbsp;",
  "<strong>九二，利貞，征凶，弗損益之。</strong>",
  "&nbsp;九二剛中，志在自守，不肯妄進，故占者利貞，而征則凶也。弗損益之，言不變其所守，乃所以益上也。&nbsp;",
  "<strong>《象》曰：九二利貞，中以為志也。</strong>&nbsp;",
  "<strong>六三，三人行，則損一人，一人行，則得其友。</strong>",
  "&nbsp;下卦本乾，而損上爻以益坤，三人行而損一人也。一陽上而一陰下，一人行而得其友也。兩相與則專，三則雜而亂，卦有此象，故戒占者當致一也。&nbsp;",
  "<strong>《象》曰：一人行，三則疑也。</strong>",
  "&nbsp;<strong>六四，損其疾，使遄有喜，无咎。</strong>",
  "&nbsp;以初九之陽剛益己，而損其陰柔之疾，唯速則善。戒占者如是，則无咎矣。&nbsp;",
  "<strong>《象》曰：損其疾，亦可喜也。</strong>",
  "<strong>六五，或益之十朋之龜，弗克違，元吉。</strong>",
  "&nbsp;柔順虛中，以居尊位，當損之時，受天下之益者也。兩龜為朋，十朋之龜，大寶也。或以此益之而不能辭，其吉可知。占者有是德，則獲其應也。",
  "<strong>《象》曰：六五元吉，自上祐也。</strong>",
  "<strong>上九，弗損益之，无咎，貞吉，利有攸往，得臣无家。</strong>",
  "&nbsp;上九，當損下益上之時，居卦之上，受益之極，而欲自損以益人也。然居上而益下，有所謂惠而不費者，不待損己，然後可以益人也。能如是，則无咎，然亦必以正則吉，而利有所往。惠而不費，其惠廣矣，故又曰，得臣无家。&nbsp;",
  "<strong>《象》曰：弗損益之，大得志也。</strong>",
  "<strong>&nbsp;</strong>"
]