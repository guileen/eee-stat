[
  "<img src=\"/image/yi43b.png\" width=\"28\" height=\"28\" border=\"0\">&nbsp;　<strong>夬</strong>　　乾下兌上",
  "&nbsp;<span class=\"Apple-style-span\" style=\"line-height: 24px;\"><strong>夬，揚于王庭，孚號有厲。告自邑，不利即戎，利有攸往。</strong></span>",
  "&nbsp;夬，古快反。號，戶羔反。卦內並同。",
  "夬，決也，陽決陰也，三月之卦也。以五陽去一陰，決之而已。然其決之也，必正名其罪，而盡誠以呼號其眾，相與合力，然亦尚有危厲，不可安肆。又，當先治其私，而不可專尚威武，則利有所往也。皆戒之之辭。",
  "&nbsp;",
  "<strong>《彖》曰：夬，決也，剛決柔也。健而說，決而和。</strong>",
  "&nbsp;說，音悅。釋卦名義，而贊其德。",
  "&nbsp;",
  "<strong>揚于王庭，柔乘五剛也。孚號有厲，其危乃光也。告自邑，不利即戎，所尚乃窮也。利有攸往，剛長乃終也。</strong>",
  "&nbsp;長，丁丈反。此釋卦辭。柔乘五剛，以卦體言，謂以一小人加於眾君子之上，是其罪也。剛長乃終，謂一變則為純乾也。",
  "&nbsp;",
  "<strong>《象》曰：澤上於天，夬，君子以施祿及下，居德則忌。</strong>",
  "&nbsp;上，時掌反。施，始豉反。澤上於天，潰決之勢也。施祿及下，潰決之意也。居德則忌，未詳。",
  "&nbsp;",
  "<strong>初九，壯于前趾，往不勝為咎。</strong>",
  "&nbsp;前，猶進也。當決之時，居下任壯，不勝宜矣。故其象占如此。",
  "&nbsp;",
  "<strong>《象》曰：不勝而往，咎也。</strong>",
  "&nbsp;",
  "<strong>九二，惕號，莫夜有戎，勿恤。</strong>",
  "&nbsp;莫，音暮。九二，當決之時，剛而居柔，又得中道，故能憂惕號呼，以自戒備，而莫夜有戎，亦可无患也。",
  "&nbsp;",
  "<strong>《象》曰：有戎勿恤，得中道也。</strong>",
  "&nbsp;",
  "<strong>九三，壯于頄，有凶，君子夬夬，獨行遇雨，若濡有慍，无咎。</strong>",
  "&nbsp;頄，求龜反。頄，顴也。九三，當決之時，以剛而過乎中，是欲決小人，而剛壯見于面目也，如是則有凶道矣。然在眾陽之中，獨與上六為應，若能果決其決，不係私愛，則雖合於上六，如獨行遇雨。至于若濡而為君子所慍，然終必能決去小人而无所咎也。溫嶠之於王敦，其事類此。",
  "&nbsp;",
  "<strong>《象》曰：君子夬夬，終无咎也。</strong>",
  "&nbsp;",
  "<strong>九四，臀无膚，其行次且；牽羊悔亡，聞言不信。</strong>",
  "&nbsp;臀，徒敦反。次，七私反。且，七余反。姤卦同。",
  "以陽居陰，不中不正，居則不安，行則不進。若不與眾陽競進，而安出其後，則可以亡其悔。然當決之時，志在上進，必不能也。占者聞言而信，則轉凶而吉矣。牽羊者，當其前則不進，縱之使前而隨其後，則可以行矣。",
  "&nbsp;",
  "<strong>《象》曰：其行次且，位不當也。聞言不信，聰不明也。</strong>",
  "&nbsp;",
  "<strong>九五，莧陸夬夬，中行无咎。</strong>",
  "&nbsp;莧，閑辨反。莧陸，今馬齒莧，感陰氣之多者。九五，當決之時，為決之主，而切近上六之陰，如莧陸然。若決而決之，而又不為過暴，合於中行，則无咎矣。戒占者當如是也。",
  "&nbsp;",
  "<strong>《象》曰：中行无咎，中未光也。</strong>",
  "&nbsp;《程傳》備矣。《傳》曰：「卦辭言夬夬，則於中行為无咎矣。《象》復盡其義，云中未光也。夫人心正意誠，乃能極中正之道，而充實光輝。五，心有所比，以義之不可而決之，雖行於外，不失中正之義，可以无咎，然於中道未得為光大也。蓋人心一有所欲，則離道矣。」夫子於此，示人之意深矣。",
  "&nbsp;",
  "<strong>上六，无號，終有凶。</strong>",
  "&nbsp;陰柔小人，居窮極之時，黨類已盡，无所號呼，終必有凶也。占者有君子之德，則其敵當之，不然反是。",
  "&nbsp;",
  "<strong>《象》曰：无號之凶，終不可長也。</strong>",
  "<strong>&nbsp;</strong>"
]