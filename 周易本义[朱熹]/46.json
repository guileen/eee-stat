[
  "<img src=\"/image/yi46b.png\" width=\"28\" height=\"28\" border=\"0\">&nbsp;　<strong>升</strong>　　巽下坤上",
  "&nbsp;<span class=\"Apple-style-span\" style=\"line-height: 24px;\"><strong>升，元亨，用見大人，勿恤，南征吉。</strong></span>",
  "&nbsp;升，進而上也。卦自解來，柔上居四，內巽外順，九二剛中而五應之，是以其占如此。南征，前進也。",
  "&nbsp;",
  "<strong>《彖》曰：柔以時升，</strong>",
  "&nbsp;以卦變釋卦名。",
  "&nbsp;",
  "<strong>巽而順，剛中而應，是以大亨。</strong>",
  "&nbsp;以卦德、卦體釋卦辭。",
  "&nbsp;",
  "<strong>用見大人，勿恤，有慶也。南征吉，志行也。</strong>",
  "&nbsp;",
  "<strong>《象》曰：地中生木，升，君子以順德，積小以高大。</strong>",
  "&nbsp;王肅本順作慎。今按他書引此，亦多作慎，意尤明白，蓋古字通用也。說見上篇《蒙》卦。",
  "&nbsp;",
  "<strong>初六，允升，大吉。</strong>",
  "&nbsp;初以柔順居下，巽之主也。當升之時，巽於二陽，占者如之，則信能升而大吉矣。",
  "&nbsp;",
  "<strong>《象》曰：允升，大吉，上合志也。</strong>",
  "&nbsp;",
  "<strong>九二，孚乃利用禴，无咎。</strong>",
  "&nbsp;義見《萃》卦。",
  "&nbsp;",
  "<strong>《象》曰：九二之孚，有喜也。</strong>",
  "&nbsp;",
  "<strong>九三，升虛邑。</strong>",
  "&nbsp;陽實陰虛，而坤有國邑之象。九三，以陽剛當升時，而進臨於坤，故其象占如此。",
  "&nbsp;",
  "<strong>《象》曰：升虛邑，无所疑也。</strong>",
  "&nbsp;",
  "<strong>六四，王用亨于岐山，吉，无咎。</strong>",
  "&nbsp;義見《隨》卦。",
  "&nbsp;",
  "<strong>《象》曰：王用亨于岐山，順事也。</strong>",
  "&nbsp;以順而升，登祭于山之象。",
  "&nbsp;",
  "<strong>六五，貞吉，升階。</strong>",
  "&nbsp;以陰居陽，當升而居尊位，必能正固，則可以得吉而升階矣。階，升之易者。",
  "&nbsp;",
  "<strong>《象》曰：貞吉，升階，大得志也。</strong>",
  "&nbsp;",
  "<strong>上六，冥升，利于不息之貞。</strong>",
  "&nbsp;以陰居升極，昏冥不已者也。占者遇此，无適而利，但可反其不已於外之心，施之於不息之正而已。",
  "&nbsp;",
  "<strong>《象》曰：冥升在上，消不富也。</strong>"
]