[
  "<img src=\"/image/yi48b.png\" width=\"28\" height=\"28\" border=\"0\">&nbsp;　<strong>井</strong>　　巽下離上",
  "&nbsp;<span class=\"Apple-style-span\" style=\"line-height: 24px;\"><strong>井，改邑不改井，无喪无得，往來井井。汔至亦未繘井，羸其瓶，凶。</strong></span>",
  "&nbsp;喪，息浪反。汔，許訖反。繘，音橘。羸，律裴反。井者，穴地出水之處。以巽木入乎坎水之下，而上出其水，故為井。改邑不改井，故无喪无得，而往者來者，皆井其井也。汔，幾也。繘，綆也。羸，敗也。汲井幾至，未盡綆而敗其瓶，則凶也。其占為事仍舊无得喪，而又當敬勉，不可幾成而敗也。",
  "&nbsp;",
  "<strong>《彖》曰：巽乎水而上水，井。井養而不窮也。</strong>",
  "&nbsp;上，時掌反。以卦象釋卦名義。",
  "&nbsp;",
  "<strong>改邑不改井，乃以剛中也。汔至亦未繘井，未有功也。羸其瓶，是以凶也。</strong>",
  "&nbsp;以卦體釋卦辭。「无喪无得，往來井井」兩句，意與不改井同，故不復出。剛中，以二五而言。未有功而敗其瓶，所以凶也。",
  "&nbsp;",
  "<strong>《象》曰：木上有水，井，君子以勞民勸相。</strong>",
  "&nbsp;上，如字，又時掌反。勞，力報反。相，息亮反。木上有水，津潤上行，井之象也。勞民者，以君養民；勸相者，使民相養，皆取井養之義。",
  "&nbsp;",
  "<strong>初六，井泥不食，舊井无禽。</strong>",
  "&nbsp;泥，乃計反。井以陽剛為泉，上出為功。初六，以陰居下，故為此象。蓋井不泉而泥，則人所不食，而禽鳥亦莫之顧也。",
  "&nbsp;",
  "<strong>《象》曰：井泥不食，下也。舊井无禽，時舍也。</strong>",
  "&nbsp;舍，音捨。言為時所棄。",
  "&nbsp;",
  "<strong>九二，井谷射鮒，甕敝漏。</strong>",
  "&nbsp;谷，余六反，音育。射，石亦反。鮒，音附。兌二剛中，有泉之象。然上无正應，下比初六，功不上行，故其象如此。",
  "&nbsp;",
  "<strong>《象》曰：井谷射鮒，无與也。</strong>",
  "&nbsp;",
  "<strong>九三，井渫不食，為我心惻。可用汲，王明並受其福。</strong>",
  "&nbsp;渫，息列反。渫，不停污也。井渫不食，而使人心惻，可用汲矣。王明，則汲井以及物，而施者、受者，並受其福也。九三，以陽居陽，在下之上，而未為時用，故其象占如此。",
  "&nbsp;",
  "<strong>《象》曰：井渫不食，行惻也。求王明，受福也。</strong>",
  "&nbsp;行惻者，行道之人，皆以為惻也。",
  "&nbsp;",
  "<strong>六四，井甃，无咎。</strong>",
  "&nbsp;甃，側救反。以六居四，雖得其正，然陰柔不泉，則但能脩治而无及物之功，故其象為井甃，而占則无咎。占者能自脩治，則雖无及物之功，而亦可以无咎矣。",
  "&nbsp;",
  "<strong>《象》曰：井甃，无咎，脩井也。</strong>",
  "&nbsp;",
  "<strong>九五，井洌，寒泉食。</strong>",
  "&nbsp;洌，音列。洌，潔也。陽剛中正，功及於物，故為此象。占者有其德，則契其象也。",
  "&nbsp;",
  "《<strong>象》曰：寒泉之食，中正也。</strong>",
  "&nbsp;",
  "<strong>上六，井收勿幕，有孚元吉。</strong>",
  "&nbsp;收，詩救反，又如字。幕，音莫。收，汲取也。晁氏云：「收，鹿盧收繘者也。」亦通。幕，蔽覆也。有孚，謂其出有源而不窮也。井以上出為功，而坎口不揜，故上六雖非陽剛，而其象如此。然占者應之，必有孚乃元吉也。",
  "&nbsp;",
  "<strong>《象》曰：元吉在上，大成也。</strong>",
  "<strong>&nbsp;</strong>"
]