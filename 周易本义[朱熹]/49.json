[
  "<img src=\"/image/yi49b.png\" width=\"28\" height=\"28\" border=\"0\">&nbsp;　<strong>革</strong>　　離下兌上",
  "&nbsp;<strong>革，已日乃孚，元亨，利貞，悔亡。</strong>",
  "&nbsp;革，變革也。兌澤在上，離火在下，火然則水乾，水決則火滅，中、少二女，合為一卦，而少上、中下，志不相得，故其卦為革也。變革之初，人未之信，故必已日而後信。又，以其內有文明之德，而外有和說之氣，故其占為有所更革，皆大亨而得其正，所革皆當，而所革之悔亡也。一有不正，則所革不信不通，而反有悔矣。",
  "&nbsp;",
  "<strong>《彖》曰：革，水火相息，二女同居，其志不相得，曰革。</strong>",
  "&nbsp;以卦象釋卦名義，大略與睽相似，然以相違而為睽，相息而為革也。息，滅息也，又為生息之義。滅息而後生息也。",
  "&nbsp;",
  "<strong>已日乃孚，革而信之。文明以說，大亨以正，革而當，其悔乃亡。</strong>",
  "&nbsp;說，音悅，當去聲。以卦德釋卦辭。",
  "&nbsp;",
  "<strong>天地革而四時成，湯武革命，順乎天而應乎人。革之時大矣哉。</strong>",
  "&nbsp;極言而贊其大也。",
  "&nbsp;",
  "<strong>《象》曰：澤中有火，革，君子以治歷明時。</strong>",
  "&nbsp;治，平聲。四時之變，革之大者。",
  "&nbsp;",
  "<strong>初九，鞏用黃牛之革。</strong>",
  "&nbsp;鞏，九勇反。雖當革時，居初无應，未可有為，故為此象。鞏，固也。黃，中色。牛，順物。革，所以固物，亦取卦名而義不同也。其占為當堅確固守，而不可以有為。聖人之於變革，其謹如此。",
  "&nbsp;",
  "<strong>《象》曰：鞏用黃牛，不可以有為也。</strong>",
  "&nbsp;",
  "<strong>六二，已日乃革之，征吉，无咎。</strong>",
  "&nbsp;六二，柔順中正，而為文明之主，有應於上，於是可以革矣。然必已日然後革之，則征吉而无咎。戒占者猶未可遽變也。",
  "&nbsp;",
  "<strong>《象》曰：已日革之，行有嘉也。</strong>",
  "&nbsp;",
  "<strong>九三，征凶，貞厲，革言三就，有孚。</strong>",
  "&nbsp;過剛不中，居離之極，躁動於革者也，故其占有征凶貞厲之戒。然其時則當革，故至於革言三就，則亦有孚而可革也。",
  "&nbsp;",
  "<strong>《象》曰：革言三就，又何之矣？</strong>",
  "&nbsp;言已審。",
  "&nbsp;",
  "<strong>九四，悔亡，有孚，改命，吉。</strong>",
  "&nbsp;以陽居陰，故有悔。然卦已過中，水火之際，乃革之時，而剛柔不偏，又革之用也，是以悔亡。然又必有孚，然後革乃可獲吉。明占者有其德而當其時，又必有信，乃悔亡而得吉也。",
  "&nbsp;",
  "<strong>《象》曰：改命之吉，信志也。</strong>",
  "&nbsp;",
  "<strong>九五，大人虎變，未占有孚。</strong>",
  "虎，大人之象。變，謂希革而毛毨也。在大人則自新新民之極，順天應人之時也。九五，以陽剛中正為革之主，故有此象。占而得此，則有此應。然亦必自其未占之時，人已信其如此，乃足以當之耳。",
  "&nbsp;",
  "<strong>《象》曰：大人虎變，其文炳也。</strong>",
  "&nbsp;",
  "<strong>上六，君子豹變，小人革面，征凶，居貞吉。</strong>",
  "革道已成，君子如豹之變，小人亦革面以聽從矣。不可以往，而居正則吉。變革之事，非得已者，不可以過，而上六之才，亦不可以有行也。故占者如之。",
  "&nbsp;",
  "<strong>《象》曰：君子豹變，其文蔚也。小人革面，順以從君也。</strong>",
  "蔚，紆胃反。"
]