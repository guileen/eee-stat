[
  "<img src=\"/image/yi51b.png\" width=\"28\" height=\"28\" border=\"0\">&nbsp;　<strong>震</strong>　　震下震上",
  "&nbsp;<span class=\"Apple-style-span\" style=\"line-height: 24px;\"><strong>震，亨。震來虩虩，笑言啞啞，震驚百里，不喪匕鬯。</strong></span>",
  "&nbsp;虩，許逆反。啞，烏客反。喪，息浪反。匕，必以反。鬯，勅亮反。震，動也。一陽始生於二陰之下，震而動也。其象為雷，其屬為長子。震有亨道。震來，當震之來時也。虩虩，恐懼驚顧之貌。震驚百里，以雷言。匕，所以舉鼎實。鬯，以秬黍酒和郁金，所以灌地降神者也。不喪匕鬯，以長子言也。此卦之占，為能恐懼則致福，而不失其所主之重。",
  "&nbsp;",
  "<strong>《彖》曰：震，亨。</strong>",
  "&nbsp;震有亨道，不待言也。",
  "&nbsp;",
  "<strong>震來虩虩，恐致福也。笑言啞啞，後有則也。</strong>",
  "&nbsp;恐致福，恐懼以致福也。則，法也。",
  "&nbsp;",
  "<strong>震驚百里，驚遠而懼邇也。出，可以守宗廟社稷，以為祭主也。</strong>",
  "程子以為邇也下脫「不喪匕鬯」四字，今從之。出，謂繼世而主祭也。或云「出」即「鬯」字之誤。",
  "&nbsp;",
  "<strong>《象》曰：洊雷，震，君子以恐懼脩省。</strong>",
  "洊，在薦反。省，悉井反。",
  "&nbsp;",
  "<strong>初九，震來虩虩，後笑言啞啞，吉。</strong>",
  "成震之主，處震之初，故其占如此。",
  "&nbsp;",
  "<strong>《象》曰：震來虩虩，恐致福也。笑言啞啞，後有則也。</strong>",
  "&nbsp;",
  "<strong>六二，震來厲，億喪貝，躋于九陵，勿逐，七日得。</strong>",
  "躋，子西反。六二乘初九之剛，故當震之來而危厲也。億字未詳。又當喪其貨貝而升於九陵之上。然柔順中正，足以自守，故不求而自獲也。此爻占具象中，但九陵、七日之象，則未詳耳。",
  "&nbsp;",
  "<strong>《象》曰：震來厲，乘剛也。</strong>",
  "&nbsp;",
  "<strong>六三，震蘇蘇，震行无眚。</strong>",
  "蘇蘇，緩散自失之狀。以陰居陽，當震時而居不正，是以如此。占者若因懼而能行，以去其不正，則可以无眚矣。",
  "&nbsp;",
  "<strong>《象》曰：震蘇蘇，位不當也。</strong>",
  "&nbsp;",
  "<strong>九四，震遂泥。</strong>",
  "泥，乃計反。以剛處柔，不中不正，陷於二陰之間，不能自震也。遂者，无反之意。泥，滯溺也。",
  "&nbsp;",
  "<strong>《象》曰，震遂泥，未光也。</strong>",
  "&nbsp;",
  "<strong>六五，震往來厲，億无喪，有事。</strong>",
  "喪，息浪反。以六居五，而處震時，无時而不危也。以其得中，故无所喪而能有事也。占者不失其中，則雖危无喪矣。",
  "&nbsp;",
  "<strong>《象》曰：震往來厲，危行也。其事在中，大无喪也。</strong>",
  "&nbsp;",
  "<strong>上六，震索索，視矍矍，征凶。震不于其躬，于其鄰，无咎。婚媾有言。</strong>",
  "索，桑落反。矍，俱縛反。以陰柔處震極，故為索索，矍矍之象，以是而行，其凶必矣。然能及其震未及其身之時，恐懼脩省，則可以无咎，而亦不能免於婚媾之有言。戒占者當如是也。",
  "&nbsp;",
  "<strong>《象》曰：震索索，中未得也。雖凶无咎，畏鄰戒也。</strong>",
  "中，謂中心。"
]