[
  "<img src=\"/image/yi53b.png\" width=\"28\" height=\"28\" border=\"0\">&nbsp;　<strong>漸</strong>　　艮下巽上",
  "<strong>漸，女歸吉，利貞。</strong>",
  "漸，漸進也。為卦止於下，而巽於上，為不遽進之義，有女歸之象焉。又自二至五，位皆得正，故其占為女歸吉，而又戒以利貞也。",
  "&nbsp;",
  "<strong>《彖》曰：漸之進也，女歸吉也。</strong>",
  "之字疑衍，或是漸字。",
  "&nbsp;",
  "<strong>進得位，往有功也，進以正，可以正邦也。</strong>",
  "以卦變釋利貞之意。蓋此卦之變，自渙而來，九進居三，自《旅》而來，九進居五，皆為得位之正。",
  "&nbsp;",
  "<strong>其位，剛得中也。</strong>",
  "以卦體言，謂九五。",
  "&nbsp;",
  "<strong>止而巽，動不窮也。</strong>",
  "以卦德言，漸進之義。",
  "&nbsp;",
  "<strong>《象》曰：山上有木，漸，君子以居賢德善俗。</strong>",
  "二者皆當以漸而進。疑賢字衍，或善下有脫字。",
  "&nbsp;",
  "<strong>初六，鴻漸于干，小子厲，有言，无咎。</strong>",
  "鴻之行有序而進有漸。干，水涯也。始進於下，未得所安，而上復无應，故其象如此。而其占則為小子厲，雖有言，而于義則无咎也。",
  "&nbsp;",
  "<strong>《象》曰：小子之厲，義无咎也。</strong>",
  "&nbsp;",
  "<strong>六二，鴻漸于磐，飲食衎衎，吉。</strong>",
  "衎，苦旦反。磐，大石也。漸遠於水，進於磐而益安矣。衎衎，和樂意。六二柔順中正，進以其漸，而上有九五之應，故其象如此，而占則吉也。",
  "&nbsp;",
  "<strong>《象》曰：飲食衎衎，不素飽也。</strong>",
  "素飽，如《詩》言「素餐」。得之以道，則不為徒飽，而處之安矣。",
  "&nbsp;",
  "<strong>九三，鴻漸于陸，夫征不復，婦孕不育，凶，利禦寇。</strong>",
  "復，房六反。鴻，水鳥，陸非所安也。九三過剛不中而无應，故其象如此。而其占夫征則不復，婦孕則不育，凶莫甚焉。然以其過剛也，故利禦寇。",
  "&nbsp;",
  "<strong>《象》曰：夫征不復，離群醜也。婦孕不育，失其道也。利用禦寇，順相保也。</strong>",
  "離，力智反。",
  "&nbsp;",
  "<strong>六四，鴻漸于木，或得其桷，无咎。</strong>",
  "桷，音角。鴻不木棲。桷，平柯也。或得平柯，則可以安矣。六四乘剛而順巽，故其象如此。占者如之，則无咎也。",
  "&nbsp;",
  "<strong>《象》曰：或得其桷，順以巽也。</strong>",
  "&nbsp;",
  "<strong>九五，鴻漸于陵，婦三歲不孕，終莫之勝，吉。</strong>",
  "陵，高阜也。九五居尊，六二正應在下，而為三四所隔，然終不能奪其正也。故其象如此，而占者如是，則吉也。",
  "&nbsp;",
  "<strong>《象》曰：終莫之勝，吉，得所願也。</strong>",
  "&nbsp;",
  "<strong>上九，鴻漸于陸；其羽可用為儀，吉。</strong>",
  "胡氏、程氏皆云：「陸當作逵，謂雲路也。」今以韻讀之，良是。儀，羽旄旌纛之飾也。上九至高，出乎人位之外，而其羽毛可用以為儀飾。位雖極高，而不為无用之象，故其占為如是則吉也。",
  "&nbsp;",
  "<strong>《象》曰：其羽可用為儀，吉，不可亂也。</strong>",
  "漸進愈高，而不為无用。其志卓然，豈可得而亂哉。"
]