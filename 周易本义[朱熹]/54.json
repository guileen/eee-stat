[
  "<img src=\"/image/yi54b.png\" width=\"28\" height=\"28\" border=\"0\">&nbsp;　<strong>歸妹</strong>　　兌下震上",
  "<strong>歸妹，征凶，无攸利。</strong>",
  "婦人謂嫁曰歸。妹，少女也。兌以少女而從震之長男，而其情又為以說而動，皆非正也，故卦為歸妹。而卦之諸爻，自二至五，皆不得正，三五又皆以柔乘剛，故其占征凶，而无所利也。",
  "&nbsp;",
  "<strong>《彖》曰：歸妹，天地之大義也。天地不交，而萬物不興。歸妹，人之終始也。</strong>",
  "釋卦名義也。歸者女之終，生育者人之始。",
  "&nbsp;",
  "<strong>說以動，所歸妹也。</strong>",
  "說，音悅。又以卦德言之。",
  "&nbsp;",
  "<strong>征凶，位不當也。无攸利，柔乘剛也。</strong>",
  "又以卦體釋卦辭。男女之交，本皆正理，唯若此卦，則不得其正也。",
  "&nbsp;",
  "<strong>《象》曰：澤上有雷，歸妹，君子以永終知敝。</strong>",
  "雷動澤隨，歸妹之象。君子觀其合之不正，知其終之有敝也。推之事物，莫不皆然。",
  "&nbsp;",
  "<strong>初九，歸妹以娣，跛能履，征吉。</strong>",
  "娣，音弟。跛，波我反。初九，居下而无正應，故為娣象。然陽剛在女子為賢正之德，但為娣之賤，僅能承助其君而已，故又為跛能履之象，而其占則征吉也。",
  "&nbsp;",
  "<strong>《象》曰：歸妹以娣，以恒也。跛能履，吉相承也。</strong>",
  "恒，謂有常久之德。",
  "&nbsp;",
  "<strong>九二，眇能視，利幽人之貞。</strong>",
  "眇能視，承上爻而言。九二陽剛得中，女之賢也。上有正應，而反陰柔不正，乃女賢而配不良，不能大成內助之功，故為眇能視之象，而其占則利幽人之貞也。幽人，亦抱道守正而不偶者也。",
  "&nbsp;",
  "<strong>《象》曰：利幽人之貞，未變常也。</strong>",
  "&nbsp;",
  "<strong>六三，歸妹以須，反歸以娣。</strong>",
  "六三陰柔而不中正，又為說之主。女之不正，人莫之取者也，故為未得所適，而反歸為娣之象。或曰：須，女之賤者。",
  "&nbsp;",
  "<strong>《象》曰：歸妹以須，未當也。</strong>",
  "&nbsp;",
  "<strong>九四，歸妹愆期，遲歸有時。</strong>",
  "九四，以陽居上體而无正應，賢女不輕從人，而愆期以待所歸之象，正與六三相反。",
  "&nbsp;",
  "<strong>《象》曰：愆期之志，有待而行也。</strong>",
  "&nbsp;",
  "<strong>六五，帝乙歸妹，其君之袂，不如其娣之袂良。月幾望，吉。</strong>",
  "袂，彌計反。六五，柔中居尊，下應九二，尚德而不貴飾，故為帝女下嫁而服不盛之象。然女德之盛，无以加此，故又為月幾望之象。而占者如之則吉也。",
  "&nbsp;",
  "<strong>《象》曰：帝乙歸妹，不如其娣之袂良也，其位在中，以貴行也。</strong>",
  "以其有中德之貴而行，故不尚飾。",
  "&nbsp;",
  "<strong>上六，女承筐无實，士刲羊无血，无攸利。</strong>",
  "刲，苦圭反。上六以陰柔居歸妹之終而无應，約婚而不終者也。故其象如此，而於占為无所利也。",
  "&nbsp;",
  "<strong>《象》曰：上六无實，承虛筐也。</strong>",
  "<strong>&nbsp;</strong>"
]