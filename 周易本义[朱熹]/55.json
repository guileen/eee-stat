[
  "<img src=\"/image/yi55b.png\" width=\"28\" height=\"28\" border=\"0\">&nbsp;　<strong>豐</strong>　　離下震上",
  "<strong>豐，亨，王假之，勿憂，宜日中。</strong>",
  "假，更白反。豐，大也。以明而動，盛大之勢也，故其占有亨道焉。然王者至此，盛極當衰，則又有憂道焉。聖人以為徒憂无益，但能守常，不至於過盛則可矣，故戒以勿憂，宜日中也。",
  "&nbsp;",
  "<strong>《彖》曰：豐，大也。明以動，故豐。</strong>",
  "以卦德釋卦名義。",
  "&nbsp;",
  "<strong>王假之，尚大也。勿憂，宜日中，宜照天下也。</strong>",
  "釋卦辭。",
  "&nbsp;",
  "<strong>日中則昃，月盈則食。天地盈虛，與時消息，而況於人乎，況于鬼神乎？</strong>",
  "此又發明卦辭外意，言不可過中也。",
  "&nbsp;",
  "<strong>《象》曰：雷電皆至，豐，君子以折獄致刑。</strong>",
  "折，之舌反。取其威照並行之象。",
  "&nbsp;",
  "<strong>初九，遇其配主，雖旬无咎，往有尚。</strong>",
  "配主，謂四，旬，均也，謂皆陽也。當豐之時，明動相資，故初九之遇九四，雖皆陽剛，而其占如此也。",
  "&nbsp;",
  "<strong>《象》曰：雖旬无咎，過旬災也。</strong>",
  "戒占者不可求勝其配，亦爻辭外意。",
  "&nbsp;",
  "<strong>六二，豐其蔀，日中見斗，往得疑疾，有孚發若，吉。</strong>",
  "蔀，音部。六二居豐之時，為離之主，至明者也。而上應六五之柔暗，故為豐蔀見斗之象。蔀，障蔽也。大其障蔽，故日中而昏也。往而從之，則昏暗之主，必反見疑，唯在積其誠意以感發之，則吉。戒占者宜如是也。虛中，有孚之象。",
  "&nbsp;",
  "<strong>《象》曰：有孚發若，信以發志也。</strong>",
  "&nbsp;",
  "<strong>九三，豐其沛，日中見沬，折其右肱，无咎。</strong>",
  "沬、昧同，莫佩反。折，食列反。沛，一作旆，謂凡旛幔也，其蔽甚於蔀矣。沬，小星也。三處明極，而應上六，雖不可用，而非咎也。故其象占如此。",
  "&nbsp;",
  "<strong>《象》曰：豐其沛，不可大事也。折其右肱，終不可用也。</strong>",
  "&nbsp;",
  "<strong>九四，豐其蔀，日中見斗，遇其夷主，吉。</strong>",
  "《象》與六二同。夷，等夷也，謂初九也。其占為當豐而遇暗主，下就同德則吉也。",
  "&nbsp;",
  "<strong>《象》曰：豐其蔀，位不當也。日中見斗，幽不明也。遇其夷主，吉行也。</strong>",
  "&nbsp;",
  "<strong>六五，來章，有慶譽，吉。</strong>",
  "質雖柔暗，若能來致天下之明，則有慶譽而吉矣。蓋因其柔暗而設此以開之。占者能如是，則如其占矣。",
  "&nbsp;",
  "<strong>《象》曰：六五之吉，有慶也。</strong>",
  "&nbsp;",
  "<strong>上六，豐其屋，蔀其家，闚其戶，闃其无人，三歲不覿，凶。</strong>",
  "闃，苦具鵙。以陰柔居豐極，處動終，明極而反暗者也。故為豐大其屋而反以自蔽之象。无人、不覿，亦言障蔽之深，其凶甚矣。",
  "&nbsp;",
  "<strong>《象》曰：豐其屋，天際翔也。窺其戶，闃其无人，自藏也。</strong>",
  "藏，謂障蔽。"
]