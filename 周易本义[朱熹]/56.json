[
  "<img src=\"/image/yi56b.png\" width=\"28\" height=\"28\" border=\"0\">&nbsp;　<strong>旅</strong>　　艮下離上",
  "<strong>旅，小亨，旅貞吉。</strong>",
  "旅，羇旅也。山止於下，火炎於上，為去其所止而不處之象，故為旅。以六五得中於外，而順乎上下之二陽，艮止而離麗於明，故其占可以小亨，而能守其旅之貞，則吉。旅非常居，若可苟者。然道无不在，故自有其正，不可須臾離也。",
  "&nbsp;",
  "<strong>《彖》曰：旅，小亨，柔得中乎外而順乎剛，止而麗乎明，是以小亨，旅貞吉也。</strong>",
  "以卦體、卦德釋卦辭。",
  "&nbsp;",
  "<strong>旅之時義大矣哉。</strong>",
  "旅之時為難處。",
  "&nbsp;",
  "<strong>《象》曰：山上有火，旅，君子以明慎用刑，而不留獄。</strong>",
  "慎刑如山，不留如火。",
  "&nbsp;",
  "<strong>初六，旅瑣瑣，斯其所取災。</strong>",
  "當旅之時，以陰柔居下位，故其象占如此。",
  "&nbsp;",
  "<strong>《象》曰：旅瑣瑣，志窮災也。</strong>",
  "&nbsp;",
  "<strong>六二，旅即次，懷其資，得童僕貞。</strong>",
  "即次則安，懷資則裕，得其童僕之貞信，則无欺而有賴，旅之最吉者也。二有柔順中正之德，故其象占如此。",
  "&nbsp;",
  "<strong>《象》曰：得童僕貞，終无尤也。</strong>",
  "&nbsp;",
  "<strong>九三，旅焚其次，喪其童僕，貞厲。</strong>",
  "喪，息浪反。《象》同。過剛不中，居下之上，故其象占如此。喪其童僕，則不止於失其心矣。故貞字連下句為義。",
  "&nbsp;",
  "<strong>《象》曰：旅焚其次，亦以傷矣。以旅與下，其義喪也。</strong>",
  "以旅之時，而與下之道如此，義當喪也。",
  "&nbsp;",
  "<strong>九四，旅于處，得其資斧，我心不快。</strong>",
  "以陽居陰，處上之下，用柔能下，故其象占如此。然非其正位，又上无剛陽之與，下唯陰柔之應，故其心有所不快也。",
  "&nbsp;",
  "<strong>《象》曰：旅于處，未得位也。得其資斧，心未快也。</strong>",
  "&nbsp;",
  "<strong>六五，射雉，一矢亡，終以譽命。</strong>",
  "射，石亦反。雉，文明之物，離之象也。六五柔順文明，又得中道，為離之主，故得此爻者，為射雉之象。雖不无亡矢之費，而所喪不多，終有譽命也。",
  "&nbsp;",
  "<strong>《象》曰：終以譽命，上逮也。</strong>",
  "上逮，言其譽命聞於上也。",
  "&nbsp;",
  "<strong>上九，鳥焚其巢，旅人先笑後號咷，喪牛于易，凶。</strong>",
  "喪、易，並去聲。上九過剛，處旅之上，離之極，驕而不順，凶之道也。故其象占如此。",
  "&nbsp;",
  "<strong>《象》曰：以旅在上，其義焚也。喪牛于易，終莫之聞也。</strong>",
  "<strong>&nbsp;</strong>"
]