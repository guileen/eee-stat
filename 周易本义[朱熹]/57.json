[
  " 　巽　　巽下巽上",
  "巽，小亨，利有攸往，利見大人。",
  "巽，入也。一陰伏於二陽之下，其性能巽以入也，其象為風，亦取入義。陰為主，故其占為小亨；以陰從陽，故又利有所往。然必知所從，乃得其正，故又曰利見大人也。",
  " ",
  "《彖》曰：重巽以申命。",
  "釋卦義也。巽順而入，必究乎下，命令之象。重巽，故為申命也。",
  " ",
  "剛巽乎中正而志行，柔皆順乎剛，是以小亨，利有攸往，利見大人。",
  "以卦體釋卦辭。剛巽乎中正而志行，指九五。柔，謂初四。",
  " ",
  "《象》曰：隨風，巽，君子以申命行事。",
  "隨，相繼之義。",
  " ",
  "初六，進退，利武人之貞。",
  "初以陰居下，為巽之主，卑巽之過，故為進退不果之象。若以武人之貞處之，則有以濟其所不及，而得所宜矣。",
  " ",
  "《象》曰：進退，志疑也。利武人之貞，志治也。",
  " ",
  "九二，巽在牀下，用史巫紛若，吉，无咎。",
  "二以陽處陰而居下，有不安之意。然當巽之時，不厭其卑，而二又居中，不至已甚，故其占為能過於巽，而丁寧煩悉其辭，以自道達，則可以吉而无咎，亦竭誠意以祭祀之吉占也。",
  " ",
  "《象》曰：紛若之吉，得中也。",
  " ",
  "九三，頻巽，吝。",
  "過剛不中，居下之上，非能巽者，勉為屢失，吝之道也，故其象占如此。",
  " ",
  "《象》曰：頻巽之吝，志窮也。",
  " ",
  "六四，悔亡，田獲三品。",
  "陰柔无應，承乘皆剛，宜有悔也。而以陰居陰，處上之下，故得悔亡，而又為卜田之吉占也。三品者，一為乾豆，一為賓客，一以充庖。",
  " ",
  "《象》曰：田獲三品，有功也。",
  " ",
  "九五，貞吉，悔亡，无不利。无初有終。先庚三日，後庚三日，吉。",
  "先，西薦反。後，胡豆反。九五，剛健中正，而居巽體，故有悔，以有貞而吉也，故得亡其悔而无不利。有悔，是无初也，亡之，是有終也。庚，更也，事之變也。先庚三日，丁也，後庚三日，癸也。丁，所以丁甯於其變之前，癸，所以揆度於其變之後。有所變更而得此占者，如是則吉也。",
  " ",
  "《象》曰：九五之吉，位正中也。",
  " ",
  "上九，巽在牀下，喪其資斧，貞凶。",
  "喪，息浪反。下同。巽在牀下，過於巽者也。喪其資斧，失所以斷也。如是，則雖貞亦凶矣。居巽之極，失其陽剛之德，故其象占如此。",
  " ",
  "《象》曰：巽在牀下，上窮也。喪其資斧，正乎凶也。",
  "正乎凶，言必凶。"
]