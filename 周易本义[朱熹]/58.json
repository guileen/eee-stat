[
  " 　兌　　兌下兌上",
  "兌，亨，利貞。",
  "兌，說也。一陰進乎二陽之上，喜之見乎外也。其象為澤，取其說萬物，又取坎水而塞其下流之象。卦體剛中而柔外，剛中故說而亨，柔外故利於貞。蓋說有亨道，而其妄說不可以不戒，故其占如此。又，柔外，故為說亨，剛中，故利於貞，亦一義也。",
  " ",
  "《彖》曰：兌，說也。",
  "說，音悅。下同。釋卦名義。",
  " ",
  "剛中而柔外，說以利貞，是以順乎天而應乎人。說以先民，民忘其勞；說以犯難，民忘其死。說之大，民勸矣哉。",
  "先，西薦反，又如字。難，乃旦反。以卦體釋卦辭，而極言之。",
  " ",
  "《象》曰：麗澤，兌，君子以朋友講習。",
  "兩澤相麗，互相滋益。朋友講習，其象如此。",
  " ",
  "初九，和兌，吉。",
  "以陽爻居說體，而處最下，又无係應，故其象占如此。",
  " ",
  "《象》曰：和兌之吉，行未疑也。",
  "居卦之初，其說也正，未有所疑也。",
  " ",
  "九二，孚兌，吉，悔亡。",
  "剛中為孚，居陰為悔。占者以孚而說，則吉而悔亡矣。",
  " ",
  "《象》曰：孚兌之吉，信志也。",
  " ",
  "六三，來兌，凶。",
  "陰柔不中正，為兌之主，上无所應，而反來就二陽以求說，凶之道也。",
  " ",
  "《象》曰：來兌之凶，位不當也。",
  " ",
  "九四，商兌未寧，介疾有喜。",
  "四上承九五之中正，而下比六三之柔邪，故不能決，而商度所說，未能有定。然質本陽剛，故能介然守正，而疾惡柔邪也。如此則有喜矣。象占如此，為戒深矣。",
  " ",
  "《象》曰：九四之喜，有慶也。",
  " ",
  "九五，孚于剝，有厲。",
  "剝，謂陰能剝陽者也。九五，陽剛中正，然當說之時，而居尊位，密近上六。上六陰柔，為說之主，處說之極，能妄說以剝陽者也。故其占但戒以信于上六，則有危也。",
  " ",
  "《象》曰：孚于剝，位正當也。",
  "與《履》九五同。",
  " ",
  "上六，引兌。",
  "上六成說之主，以陰居說之極，引下二陽相與為說，而不能必其從也。故九五當戒，而此爻不言其吉凶。",
  " ",
  "《象》曰：上六引兌，未光也。",
  " "
]