[
  "<img src=\"/image/yi60b.png\" width=\"28\" height=\"28\" border=\"0\">&nbsp;　<strong>節</strong>　　兌下坎上",
  "<strong>節，亨，苦節，不可貞。</strong>",
  "節，有限而止也。為卦下兌上坎，澤上有水，其容有限，故為節。節固自有亨道矣。又其體陰陽各半，而二五皆陽，故其占得亨。然至於太甚，則苦矣，故又戒以不可守以為貞也。",
  "&nbsp;",
  "<strong>《彖》曰：節，亨，剛柔分而剛得中。</strong>",
  "以卦體釋卦辭。",
  "&nbsp;",
  "<strong>苦節，不可貞，其道窮也。</strong>",
  "又以理言。",
  "&nbsp;",
  "<strong>說以行險，當位以節，中正以通。</strong>",
  "說，音悅。又以卦德、卦體言之。當位、中正，指五。又坎為通。",
  "&nbsp;",
  "<strong>天地節而四時成，節以制度，不傷財，不害民。</strong>",
  "極言節道。",
  "&nbsp;",
  "<strong>《象》曰：澤上有水，節，君子以制數度，議德行。</strong>",
  "行，下孟反。",
  "&nbsp;",
  "<strong>初九，不出戶庭，无咎。</strong>",
  "戶庭，戶外之庭也。陽剛得正，居節之初，未可以行，能節而止者也。故其象占如此。",
  "&nbsp;",
  "<strong>《象》曰：不出戶庭，知通塞也。</strong>",
  "塞，悉則反。",
  "&nbsp;",
  "<strong>九二，不出門庭，凶。</strong>",
  "門庭，門內之庭也。九二當可行之時，而失剛不正，上无應與，知節而不知通，故其象占如此。",
  "&nbsp;",
  "<strong>《象》曰：不出門庭，凶，失時極也。</strong>",
  "&nbsp;",
  "<strong>六三，不節若，則嗟若，无咎。</strong>",
  "陰柔而不中正，以當節時，非能節者，故其象占如此。",
  "&nbsp;",
  "<strong>《象》曰：不節之嗟，又誰咎也？</strong>",
  "此无咎與諸爻異，言无所歸咎也。",
  "&nbsp;",
  "<strong>六四，安節，亨。</strong>",
  "柔順得正，上承九五，自然有節者也。故其象占如此。",
  "&nbsp;",
  "<strong>《象》曰：安節之亨，承上道也。</strong>",
  "&nbsp;",
  "<strong>九五，甘節，吉。往有尚。</strong>",
  "所謂當位以節，中正以通者也。故其象占如此。",
  "&nbsp;",
  "<strong>《象》曰：甘節之吉，居位中也。</strong>",
  "&nbsp;",
  "<strong>上六，苦節，貞凶，悔亡。</strong>",
  "居節之極，故為苦節。既處過極，故雖得正，而不免於凶。然禮奢寧儉，故雖有悔，而終得亡之也。",
  "&nbsp;",
  "<strong>《象》曰：苦節，貞凶，其道窮也。</strong>",
  "<strong>&nbsp;</strong>"
]