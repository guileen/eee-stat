[
  " 　中孚　　兌下巽上",
  "中孚，豚魚吉，利涉大川，利貞。",
  "孚，信也。為卦二陰在內，四陽在外，而二五之陽，皆得其中。以一卦言之為中虛，以二體言之為中實，皆孚信之象也。又，下說以應上，上巽以順下，亦為孚義。豚魚，无知之物。又，木在澤上，外實內虛，皆舟楫之象。至信可感豚魚，涉險難，而不可以失其貞。故占者能致豚魚之應，則吉而利涉大川，又必利於貞也。",
  " 《彖》曰：中孚，柔在內而剛得中，說而巽，孚乃化邦也。",
  "說，音悅。以卦體、卦德釋卦名義。 ",
  "豚魚吉，信及豚魚也。利涉大川，乘木舟虛也。",
  "以卦象言。 ",
  "中孚以利貞。乃應乎天也。",
  "信而正，則應乎天矣。 ",
  "《象》曰：澤上有風，中孚，君子以議獄緩死。",
  "風感水受，中孚之象。議獄緩死，中孚之意。 ",
  "初九，虞吉，有他不燕。",
  "他，湯何反。當中孚之初，上應六四，能度其可信而信之，則吉。復有他焉，則失其所以度之之正，而不得其所安矣。戒占者之辭也。 ",
  "《象》曰：初九虞吉，志未變也。",
  " 九二，鳴鶴在陰，其子和之。我有好爵，吾與爾靡之。",
  "和，胡臥反。靡，亡池反。九二，中孚之實，而九五亦以中孚之實應之，故有鶴鳴子和，我爵爾靡之象。鶴在陰，謂九居二。好爵，謂得中。靡與縻同。言懿德人之所好，故好爵雖我之所獨有，而彼亦係戀之也。 ",
  "《象》曰：其子和之，中心願也。",
  " 六三，得敵，或鼓或罷，或泣或歌。",
  "敵，謂上九，信之窮者。六三，陰柔不中正，以居說極，而與之為應，故不能自主。而其象如此。",
  " 《象》曰：或鼓或罷，位不當也。 ",
  "六四，月幾望，馬匹亡，无咎。",
  "幾，音機。望，无方反。六四，居陰得正，位近於君，為月幾望之象。馬匹，謂初與己為匹，四乃絕之，而上以信於五，故為馬匹亡之象。占者如是，則无咎也。",
  " 《象》曰：馬匹亡，絕類上也。",
  " 上，上聲。 ",
  "九五，有孚攣如，无咎。",
  "攣，力圓反。九五，剛健中正，中孚之實，而居尊位，為孚之主者也。下應九二，與之同德，故其象占如此。 ",
  "《象》曰：有孚攣如，位正當也。 ",
  "上九，翰音登于天，貞凶。",
  "居信之極，而不知變，雖得其貞，亦凶道也。故其象占如此。雞曰翰音，乃巽之象。居巽之極，為登于天。雞非登天之物，而欲登天，信非所信，而不知變，亦猶是也。 ",
  "《象》曰：翰音登于天，何可長也！",
  " "
]