[
  " 　小過　　艮下震上",
  " 小過，亨，利貞。可小事，不可大事。飛鳥遺之音，不宜上，宜下，大吉。",
  "小，謂陰也。為卦四陰在外，二陽在內，陰多於陽，小者過也。既過於陽，可以亨矣。然必利於守貞，則又不可以不戒也。卦之二五，皆以柔而得中，故可小事。三四皆以剛失位而不中，故不可大事。卦體內實外虛，如鳥之飛，其聲下而不上，故能致飛鳥遺音之應，則宜下而大吉，亦不可大事之類也。",
  " ",
  "《彖》曰：小過，小者過而亨也。",
  "以卦體釋卦名義與其辭。",
  " ",
  "過以利貞，與時行也。柔得中，是以小事吉也。",
  "以二五言。",
  " ",
  "剛失位而不中，是以不可大事也。",
  "以三四言。",
  " ",
  "有飛鳥之象焉，飛鳥遺之音，不宜上，宜下，大吉，上逆而下順也。",
  "以卦體言。",
  " ",
  "《象》曰：山上有雷，小過。君子以行過乎恭，喪過乎哀，用過乎儉。",
  "山上有雷，其聲小過。三者之過，皆小者之過。可過於小，而不可過於大，可以小過，而不可甚過。《彖》所謂可小事而宜下者也。",
  " ",
  "初六，飛鳥以凶。",
  "初六陰柔，上應九四，又居過時，上而不下者也。飛鳥遺音，不宜上，宜下，故其象占如此。郭璞《洞林》：「占得此者，或致羽蟲之孽。」",
  " ",
  "《象》曰：飛鳥以凶，不可如何也。",
  " ",
  "六二，過其祖，遇其妣，不及其君，遇其臣，无咎。",
  "六二柔順中正，進則過三四而遇六五，是過陽而反遇陰也。如此，則不及六五而自得其分，是不及君而適遇其臣也。皆過而不過，守正得中之意，无咎之道也。故其象占如此。",
  " ",
  "《象》曰：不及其君，臣不可過也。",
  "所以不及君而還遇臣者，以臣不可過故也。",
  " ",
  "九三，弗過防之，從或戕之，凶。",
  "戕，在良反。小過之時，事每當過，然後得中。九三以剛居正，眾陰所欲害者也。而自恃其剛，不肯過為之備，故其象占如此。若占者能過防之，則可以免矣。",
  " ",
  "《象》曰：從或戕之，凶如何也。",
  " ",
  "九四，无咎，弗過遇之，往厲必戒，勿用永貞。",
  "當過之時，以剛處柔，過乎恭矣，无咎之道也。弗過遇之，言弗過於剛而適合其宜也。往則過矣，故有厲而當戒；陽性堅剛，故又戒以勿用永貞。言當隨時之宜，不可固守也。或曰：弗過遇之，若以六二爻例，則當如此說，若依九三爻例，則過遇當如過防之義。未詳孰是，當闕以俟知者。",
  " ",
  "《象》曰：弗過遇之，位不當也。往厲必戒，終不可長也。",
  "爻義未明，此亦當闕。",
  " ",
  "六五，密雲不雨，自我西郊，公弋取彼在穴。",
  "弋，餘職反。以陰居尊，又當陰過之時，不能有為，而弋取六二以為助，故有此象。在穴，陰物也。兩陰相得，其不能濟大事可知。",
  " ",
  "《象》曰：密雲不雨，已上也。",
  "已上，太高也。",
  " ",
  "上六，弗遇過之，飛鳥離之，凶，是謂災眚。",
  "眚，生領反。六以陰居動體之上，處陰過之極，過之已高而甚遠者也，故其象占如此。或曰：遇過，恐亦只當作過遇，義同九四。未知是否。",
  " ",
  "《象》曰：弗遇過之，已亢也。",
  " "
]