[
  "<img src=\"/image/yi63b.png\" width=\"28\" height=\"28\" border=\"0\">&nbsp;　<strong>既濟</strong>　　離下坎上",
  "<strong>既濟，亨小，利貞。初吉，終亂。</strong>",
  "既濟，事之既成也。為卦水火相交，各得其用，六爻之位，各得其正，故為既濟。亨小，當為小亨，大抵此卦及六爻占辭，皆有警戒之意，時當然也。",
  "&nbsp;",
  "<strong>《彖》曰：既濟，亨，小者亨也。</strong>",
  "濟下疑脫小字。",
  "&nbsp;",
  "<strong>利貞，剛柔正而位當也。</strong>",
  "以卦體言。",
  "&nbsp;",
  "<strong>初吉，柔得中也。</strong>",
  "指六二。",
  "&nbsp;",
  "<strong>終止則亂，其道窮也。</strong>",
  "&nbsp;",
  "<strong>《象》曰：水在火上，既濟，君子以思患而預防之。</strong>",
  "&nbsp;",
  "<strong>初九，曳其輪，濡其尾，无咎。</strong>",
  "曳，以制反。濡，音如。輪在下，尾在後，初之象也。曳輪則車不前，濡尾則狐不濟。既濟之初，謹戒如是，无咎之道。占者如是，則无咎矣。",
  "&nbsp;",
  "<strong>《象》曰：曳其輪，義无咎也。</strong>",
  "&nbsp;",
  "<strong>六二，婦喪其茀，勿逐，七日得。</strong>",
  "喪，息浪反。茀，力佛反。二以文明中正之德，上應九五剛陽中正之君，宜得行其志。而九五居既濟之時，不能下賢以行其道，故二有婦喪其茀之象。茀，婦車之蔽，言失其所以行也。然中正之道，不可終廢，時過則行矣。故又有勿逐而自得之戒。",
  "&nbsp;",
  "<strong>《象》曰：七日得，以中道也。</strong>",
  "&nbsp;",
  "<strong>九三，高宗伐鬼方，三年克之，小人勿用。</strong>",
  "既濟之時，以剛居剛，高宗伐鬼方之象也。三年克之，言其久而後克，戒占者不可輕動之意。小人勿用，占法與《師》上六同。",
  "&nbsp;",
  "<strong>《象》曰：三年克之，憊也。</strong>",
  "憊，蒲拜反。",
  "&nbsp;",
  "<strong>六四，繻有衣袽，終日戒。</strong>",
  "繻，而朱反。袽，女居反。既濟之時，以柔居柔，能預備而戒懼者也，故其象如此。程子曰：「繻，當作濡。衣袽，所以塞舟之罅漏。」",
  "&nbsp;",
  "<strong>《象》曰：終日戒，有所疑也。</strong>",
  "&nbsp;",
  "<strong>九五，東鄰殺牛，不如西鄰之禴祭，實受其福。</strong>",
  "東陽西陰，言九五居尊，而時已過，不如六二之在下而始得時也。又當文王與紂之事，故其象占如此。《彖辭》初吉終亂，亦此意也。",
  "&nbsp;",
  "<strong>《象》曰：東鄰殺牛，不如西鄰之時也。實受其福，吉大來也。</strong>",
  "&nbsp;",
  "<strong>上六，濡其首，厲。</strong>",
  "既濟之極，險體之上，而以陰柔處之，為狐涉水而濡其首之象。占者不戒，危之道也。",
  "&nbsp;",
  "<strong>《象》曰：濡其首，厲，何可久也。</strong>",
  "<strong>&nbsp;</strong>"
]