[
  "<img src=\"/image/yi64b.png\" width=\"28\" height=\"28\" border=\"0\">&nbsp;　<strong>未濟</strong>　　離下坎上",
  "<strong>未濟，亨。小狐汔濟，濡其尾，无攸利。</strong>",
  "汔，許訖反。未濟，事未成之時也。水火不交，不相為用，卦之六爻，皆失其位，故為未濟。汔，幾也。幾濟而濡尾，猶未濟也。占者如此，何所利哉？",
  "&nbsp;",
  "<strong>《彖》曰：未濟，亨，柔得中也。</strong>",
  "指六五言。",
  "&nbsp;",
  "<strong>小狐汔濟，未出中也。濡其尾，无攸利，不續終也。雖不當位，剛柔應也。</strong>",
  "&nbsp;",
  "<strong>《象》曰：火在水上，未濟，君子以慎辨物居方。</strong>",
  "水火異物，各居其所，故君子觀象而審辨之。",
  "&nbsp;",
  "<strong>初六，濡其尾，吝。</strong>",
  "以陰居下，當未濟之初，未能自進，故其象占如此。",
  "&nbsp;",
  "<strong>《象》曰：濡其尾，亦不知極也。</strong>",
  "極字未詳，考上下韻亦不叶，或恐是敬字，今且闕之。",
  "&nbsp;",
  "<strong>九二，曳其輪，貞吉。</strong>",
  "以九二應六五，而居柔得中，為能自止而不進，得為下之正也。故其象占如此。",
  "&nbsp;",
  "<strong>《象》曰：九二貞吉，中以行正也。</strong>",
  "九居二，本非正，以中故得正也。",
  "&nbsp;",
  "<strong>六三，未濟，征凶，利涉大川。</strong>",
  "陰柔不中正，居未濟之時，以征則凶，然以柔乘剛，將出乎坎，有利涉之象，故其占如此。蓋行者可以，水浮而不可以陸走也。或疑利字上當有不字。",
  "&nbsp;",
  "<strong>《象》曰：未濟，征凶，位不當也。</strong>",
  "&nbsp;",
  "<strong>九四，貞吉，悔亡。震用伐鬼方，三年有賞于大國。</strong>",
  "以九居四，不正而有悔也。能勉而貞，則悔亡矣。然以不貞之資，欲勉而貞，非極其陽剛用力之久不能也。故為伐鬼方，三年而受賞之象。",
  "&nbsp;",
  "<strong>《象》曰：貞吉，悔亡，志行也。</strong>",
  "&nbsp;",
  "<strong>六五，貞吉，无悔。君子之光，有孚，吉。</strong>",
  "以六居五，亦非正也。然文明之主，居中應剛，虛心以求下之助，故得貞而吉，且无悔。又有光輝之盛，信實而不妄，吉而又吉也。",
  "&nbsp;",
  "<strong>《象》曰：君子之光，其暉吉也。</strong>",
  "暉者，光之散也。",
  "&nbsp;",
  "<strong>上九，有孚于飲酒，无咎。濡其首，有孚失是。</strong>",
  "以剛明居未濟之極，時將可以有為，而自信自養以俟命，无咎之道也。若縱而不反，如狐之涉水而濡其首，則過於自信，而失其義矣。",
  "&nbsp;",
  "<strong>《象》曰：飲酒濡首，亦不知節也。</strong>",
  "<strong>&nbsp;</strong>"
]