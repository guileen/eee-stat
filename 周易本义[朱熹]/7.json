[
  "　師卦 　坎下坤上 ",
  " 師，貞，丈人吉，无咎。 ",
  "師，兵眾也。下坎上坤，坎險坤順，坎水坤地。古者寓兵於農，伏至險於大順，藏不測於至靜之中。又卦唯九二一陽居下卦之中，為將之象，上下五陰順而從之，為眾之象。九二以剛居下而用事，六五以柔居上而任之，為人君命將出師之象，故其卦之名曰師。丈人，長老之稱。用師之道，利於得正，而任老成之人，乃得吉而无咎。戒占者亦必如是也。 ",
  "《彖》曰：師，眾也；貞，正也。能以眾正，可以王矣。 ",
  "王，往況反。此以卦體釋師、貞之義。以，謂能左右之也。一陽在下之中，而五陰皆為所以也。能以眾正，則王者之師矣。 ",
  "剛中而應，行險而順，以此毒天下而民從之，吉又何咎矣。 ",
  "又以卦體、卦德釋「丈人吉，无咎」之義。剛中，謂九二。應，謂六五應之。行險，謂行危道。順，謂順人心。此非有老成之德者不能也。毒，害也。師旅之興，不无害於天下，然以其有是才德，是以民悅而從之也。 ",
  "《象》曰：地中有水，師，君子以容民畜眾。 ",
  "畜，許六反。水不外於地，兵不外於民，故能養民，則可以得眾矣。 ",
  "初六，師出以律，否臧凶。 ",
  "律，法也。否臧，謂不善也。晁氏曰，否字先儒多作不，是也。在卦之初，為師之始。出師之道，當謹其始，以律則吉，不臧則凶。戒占者當謹始而守法也。 ",
  "《象》曰：師出以律，失律凶也。",
  " ",
  "九二，在師中，吉，无咎，王三錫命。 ",
  "九二在下，為眾陰所歸，而有剛中之德。上應於五，而為所寵任，故其象占如此。 ",
  "《象》曰：在師中，吉，承天寵也。王三錫命，懷萬邦也。",
  " ",
  "六三，師或輿尸，凶。 ",
  "輿尸，謂師徒撓敗，輿尸而歸也。以陰居陽，才弱志剛，不中不正，而犯非其分，故其象占如此。 ",
  "《象》曰：師或輿屍，大无功也。",
  " ",
  "六四，師左次，无咎。 ",
  "左次，謂退舍也。陰柔不中，而居陰得正，故其象如此。全師以退，賢於六三遠矣，故其占如此。 ",
  "《象》曰：左次无咎，未失常也。 ",
  "知難而退，師之常也。 ",
  "六五，田有禽，利執言，无咎，長子帥師，弟子輿尸，貞凶。 ",
  "長，之丈反。六五用師之主，柔順而中，不為兵端者也。敵加於己，不得已而應之，故為田有禽之象。而其占利以搏執而无咎也。言，語辭也。長子，九二也。弟子，三四也。又戒占者專於委任，若使君子任事，而又使小人參之，則是使之輿尸而歸，故雖貞而亦不免於凶也。 ",
  "《象》曰：長子帥師，以中行也，弟子輿屍，使不當也。 ",
  "當，去聲。 ",
  "上六，大君有命，開國承家，小人勿用。 ",
  "師之終，順之極，論功行賞之時也。坤為土，故有開國承家之象。然小人則雖有功，亦不可使之得有爵士，但優以金帛可也。戒行賞之人，於小人則不可用此占，而小人遇之，亦不得用此爻也。 ",
  "《象》曰：大君有命，以正功也。小人勿用，必亂邦也。 ",
  "聖人之戒深矣。"
]