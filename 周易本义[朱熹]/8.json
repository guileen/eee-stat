[
  "　比卦 　坤下坎上",
  "比，吉。原筮元永貞，无咎。不寧方來，後夫凶。 ",
  "比，毗意反。比，親輔也。九五以陽剛居上之中，而得其正。上下五陰，比而從之，以一人而撫萬邦，以四海而仰一人之象。故筮者得之，則當為人所親輔。然必再筮以自審，有元善長永正固之德，然後可以當眾之歸而无咎。其未比而有所不安者，亦將皆來歸之。若又遲而後至，則此交已固，彼來已晚，而得凶矣。若欲比人，則亦以是而反觀之耳。 ",
  "《彖》曰：比，吉也。 ",
  "此三字疑衍文。 ",
  "比，輔也，下順從也。 ",
  "此以卦體釋卦名義。 ",
  "原筮元永貞，无咎，以剛中也。不甯方來，上下應也。後夫凶，其道窮也。 ",
  "亦以卦體釋卦辭。剛中，謂五。上下，謂五陰。 ",
  "《象》曰：地上有水，比，先王以建萬國，親諸侯。 ",
  "地上有水，水比於地，不容有間。建國親侯，亦先王所以比於天下而无間者也。《彖》意，人來比我，此取我往比人。 ",
  "初六，有孚比之，无咎。有孚盈缶，終來有他吉。 ",
  "缶，俯九反。他，湯何反。比之初，貴乎有信，則可以无咎矣。若其充實，則又有他吉也。 ",
  "《象》曰：比之初六，有他吉也。",
  " ",
  "六二，比之自內，貞吉。 ",
  "柔順中正，上應九五。自內比外，而得其貞，吉之道也。占者如是，則正而吉矣。 ",
  "《象》曰：比之自內，不自失也。 ",
  "得正，則不自失矣。 ",
  "六三，比之匪人。 ",
  "陰柔不中正，承乘應皆陰，所比皆非其人之象。其占大凶，不言可知。 ",
  "《象》曰：比之匪人，不亦傷乎。",
  " ",
  "六四，外比之，貞吉。 ",
  "以柔居柔，外比九五，為得其正，吉之道也。占者如是，則正而吉矣。 ",
  "《象》曰：外比於賢，以從上也。 ",
  "九五，顯比，王用三驅，失前禽，邑人不誡，吉。 ",
  "一陽居尊，剛健中正，卦之群陰皆來比己，顯其比而无私，如天子不合圍，開一面之網，來者不拒，去者不追。故為用三驅，失前禽，而邑人不誡之象。蓋雖私屬，亦喻上意，不相警備以求必得也。凡此皆吉之道，占者如是，則吉也。 ",
  "《象》曰：顯比之吉，位正中也。舍逆取順，失前禽也。邑人不誡，上使中也。 ",
  "舍，音捨。由上之德使不偏也。 ",
  "上六，比之无首，凶。 ",
  "陰柔居上，无以比下，凶之道也，故為无首之象，而其占則凶也。 ",
  "《象》曰：比之无首，无所終也。 ",
  "以上下之象言之，則為无首；以終始之象言之，則為无終。无首則无終矣。"
]