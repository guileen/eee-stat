[
  "<img src=\"/image/yi09b.png\" width=\"28\" height=\"28\" border=\"0\">　<strong>小畜卦</strong> 　乾下巽 上",
  "<strong>小畜。亨。密雲不雨，自我西郊。</strong>&nbsp;",
  "畜，敕六反。大畜卦同。巽，亦三畫卦之名。一陰伏於二陽之下，故其德為巽、為入，其象為風、為木。小，陰也。畜，止之之義也。上巽下乾，以陰畜陽，又卦唯六四一陰，上下五陽皆為所畜，故為小畜。又以陰畜陽，能繫而不能固，亦為所畜者小之象。&nbsp;",
  "內健外巽，二五皆陽，各居一卦之中而用事，有剛而能中，其志得行之象，故其占當得亨通。然畜未極而施未行，故有密雲不雨，自我西郊之象。蓋密雲，陰物；西郊，陰方。我者，文王自我也。文王演易於羑里，視岐周為西方，正小畜之時也。筮者得之，則占亦如其象云。&nbsp;",
  "<strong>《彖》曰：小畜，柔得位而上下應之，曰小畜。</strong>&nbsp;",
  "以卦體釋卦名義。柔得位，指六居四。上下，謂五陽。&nbsp;",
  "<strong>健而巽，剛中而志行，乃亨。</strong>&nbsp;",
  "以卦德、卦體而言，陽猶可亨也。&nbsp;",
  "<strong>密雲不雨，尚往也。自我西郊，施未行也。</strong>&nbsp;",
  "施，始豉反。尚往，言畜之未極，其氣猶上進也。&nbsp;",
  "<strong>《象》曰：風行天上，小畜，君子以懿文德。</strong>&nbsp;",
  "風有氣而无質，能畜而不能久，故為小畜之象。懿文德，言未能厚積而遠施也。&nbsp;",
  "<strong>初九，復自道，何其咎，吉。</strong>&nbsp;",
  "復，芳六反。二爻同。下卦乾體，本皆在上之物，志欲上進，而為陰所畜。然初九體乾，居下得正，前遠於陰，雖與四為正應，而能自守以正，不為所畜，故有進復自道之象。占者如是，則无咎而吉也。&nbsp;",
  "<strong>《象》曰：復自道，其義吉也。</strong>",
  "&nbsp;",
  "<strong>九二，牽復，吉。</strong>",
  "&nbsp;三陽志同，而九二漸近於陰，以其剛中，故能與初九牽連而復，亦吉道也。占者如是，則吉矣。&nbsp;",
  "<strong>《象》曰：牽復在中，亦不自失也。</strong>",
  "&nbsp;亦者，承上爻義。&nbsp;",
  "<strong>九三，輿說輻，夫妻反目。</strong>",
  "&nbsp;說，吐活反。九三，亦欲上進，然剛而不中，迫近於陰，而又非正應，但以陰陽相說而為所繫畜，不能自進，故有輿說輻之象。然以志剛，故又不能平而與之爭，故又為夫妻反目之象。戒占者如是，則不得進而有所爭也。&nbsp;",
  "<strong>《象》曰：夫妻反目，不能正室也。</strong>",
  "&nbsp;程子曰：說輻、反目，三自為也。&nbsp;",
  "<strong>六四，有孚，血去惕出，无咎。</strong>",
  "&nbsp;去，上聲。以一陰畜眾陽，本有傷害憂懼。以其柔順得正，虛中巽體，二陽助之，是有孚而血去惕出之象也。无咎宜矣。故戒占者亦有其德，則无咎也。",
  "&nbsp;<strong>《象》曰：有孚惕出，上合志也。</strong>",
  "&nbsp;",
  "<strong>九五，有孚攣如，富以其鄰。</strong>",
  "&nbsp;攣，力專反。巽體三爻，同力畜乾，鄰之象也。而九五居中處尊，勢能有為，以兼乎上下，故為有孚攣固，用富厚之力而以其鄰之象。以，猶《春秋》「以某師」之「以」，言能左右之也。占者有孚，則能如是也。",
  "&nbsp;",
  "<strong>《象》曰：有孚攣如，不獨富也。</strong>",
  "&nbsp;",
  "<strong>上九，既雨既處，尚德載，婦貞厲，月幾望，君子征凶。</strong>",
  "&nbsp;幾，音機。歸妹卦同。畜極而成，陰陽和矣，故為既雨既處之象。蓋尊尚陰德，至於積滿而然也。陰加於陽，故雖正亦厲。然陰既盛而抗陽，則君子亦不可以有行矣。其占如此，為戒深矣。",
  "&nbsp;",
  "<strong>《象》曰：既雨既處，德積載也。君子征凶，有所疑也。</strong>",
  "<strong>&nbsp;</strong>"
]