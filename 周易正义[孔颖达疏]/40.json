[
  " ",
  "　 閱讀古書, 2, 3, 4, 5, 6, 7, 8, 9",
  "　解　坎下震上",
  "解，利西南。",
  "注云：西南，眾也。解難濟險，利施於眾也。亦不困于東北，故不言不利東北也。",
  "无所往，其來復吉。有攸往，夙吉。",
  "注云：未有善於解難而迷於處安也。解之為義，解難而濟厄者也。无難可往，以解來復則不失中。有難而往，則以速為吉者。无難則能復其中，有難則能濟其厄也。",
  "疏　正義曰：解者，卦名也。然解有兩音，一音古買反，一音胡賣反。解謂解難之初，解謂既解之後。《彖》稱「動而免乎險」，明非救難之時，故先儒皆讀為解。《序卦》云：「物不可以終難，故受之以解。解者，緩也。」然則解者，險難解，釋物情舒緩，故為解也。「解利西南」者，西南坤位，坤是眾也。施解於眾，則所濟者弘，故曰「解利西南」也。",
  "「无所往」者，上言「解難濟險，利施於眾」。此下明救難之時，誡其可否。若无難可往，則以來復為吉。若有難可往，則以速赴為善，故云「无所往，其來復吉，有攸往夙吉」。設此誡者，褚氏云：「世有无事求功，故誡以无難宜靜，亦有待敗乃救，故誡以有難須速也。」",
  " ",
  "《彖》曰：解，險以動，動而免乎險，解。",
  "注云：動乎險外，故謂之免。免險則解，故謂之解。",
  "解，利西南，往得眾也。其來復吉，乃得中也。有攸往夙吉，往有功也。天地解而雷雨作，雷雨作而百果草木皆甲坼。",
  "注云：天地否結則雷雨不作，交通感散，雷雨乃作也。雷雨之作，則險厄者亨，否結者散，故百果草木皆甲坼也。",
  "解之時大矣哉！",
  "注云：无所而不釋也。難解之時，非治難時，故不言用。體盡於解之名，无有幽隱，故不曰義。",
  "疏　正義曰：「解，險以動，動而免乎險，解」者，此就二體以釋卦名。遇險不動，无由解難。動在險中，亦未能免咎。今動於險外，即見免脫於險，所以為解也。",
  "「解利西南往得眾」者，解之為義，兼濟為美。往之西南，得施解於眾，所以為利也。其來復吉乃得中也者，无難可解，退守靜默，得理之中，故云乃得中也。「有攸往，夙吉，往有功也」者，解難能速，則不失其幾，故往有功也。「天地解而雷雨作雷雨作，而百果草木皆甲坼」者，此因震坎有雷雨之象，以廣明解義。天地解緩，雷雨乃作。雷雨既作，百果草木皆孚甲開坼，莫不解散也。",
  "「解之時大矣哉」者，結歎解之大也。自天地至於草木，无不有解，豈非大哉！",
  " ",
  "《象》曰：雷雨作，解，君子以赦過宥罪。",
  "疏　正義曰：赦謂放免，過謂誤失，宥謂寬宥，罪謂故犯，過輕則赦，罪重則宥，皆解緩之義也。",
  " ",
  "初六，无咎。",
  "注云：解者，解也。屯難盤結，於是乎解也。處蹇難始解之初，在剛柔始散之際，將赦罪厄，以夷其險。處此之時，不煩於位而无咎也。",
  "《象》曰：剛柔之際，義无咎也。",
  "注云：或有過咎，非其理也。義猶理也。",
  "疏　正義曰：夫險難未夷，則賤弱者受害，然則蹇難未解之時，柔弱者不能无咎，否結既釋之後，剛強者不復陵暴。初六處蹇難始解之初，在剛柔始散之際，雖以柔弱處无位之地，逢此之時，不慮有咎，故曰初六无咎也。",
  "《象》曰「義无咎」者，義猶理也，剛柔既散，理必无咎，或有過咎，非理之常也，故曰義无咎也。",
  "注「或有過咎非其理也」　○正義曰：「或有過咎，非其理也」者，或本无此八字。",
  " ",
  "九二，田獲三狐，得黃矢，貞吉。",
  "注云：狐者，隱伏之物也。剛中而應，為五所任，處於險中，知險之情，以斯解物，能獲隱伏也，故曰「田獲三狐」也。黃，理中之稱也。矢，直也。田而獲三狐，得乎理中之道，不失枉直之實，能全其正者也，故曰「田獲三狐，得黃矢，貞吉」也。",
  "《象》曰：九二貞吉，得中道也。",
  "疏　正義曰：「田獲三狐」者，狐是隱伏之物，三為成數，舉三言之，搜獲歡盡。九二以剛居中而應於五，為五所任，處於險中，知險之情，以斯解險，无險不濟，能獲隱伏，如似田獵而獲窟中之狐，故曰田獲三狐。「得黃矢，貞吉」者，黃，中之稱。矢，直也。田而獲三狐，得乎理中之道，不失枉直之實，能全其正者也，故曰「得黃矢貞吉」也。",
  "《象》曰「得中道也」者，明九二位既不當，所以得貞吉者，由處於中，得乎理中之道故也。",
  " ",
  "六三，負且乘，致寇至，貞吝。",
  "注云：處非其位，履非其正，以附於四，用夫柔邪以自媚者也。乘二負四，以容其身。寇之來也，自己所致，雖幸而免，正之所賤也。",
  "《象》曰：負且乘，亦可醜也。自我致戎，又誰咎也？",
  "疏　正義曰：「負且乘致寇至」者，六三失正无應，下乘於二，上附於四，即是用夫邪佞以自說媚者也。乘者，君子之器也。負者，小人之事也。施之於人，即在車騎之上，而負於物也。故寇盜知其非己所有，於是競欲奪之，故曰「負且乘致寇至」也。貞吝者，負乘之人，正其所鄙，故曰貞吝也。",
  "《象》曰「亦可醜也」者，天下之醜多矣，此是其一，故曰亦可醜也。「自我致戎，又誰咎也」者，言此寇難，由己之招，非是他人致此過咎，故云「又誰咎也」。",
  " ",
  "九四，解而拇，朋至斯孚。",
  "注云：失位不正，而比於三，故三得附之為其拇也。三為之拇，則失初之應，故解其拇，然後朋至而信矣。",
  "《象》曰：解而拇，未當位也。",
  "疏　正義曰：「解而拇，朋至斯孚」者，而，汝也。拇，足大指也。履於不正，與三相比，三從下來附之，如指之附足，四有應在初。若三為之拇，則失初之應，故必解其拇，然後朋至而信，故曰「解而拇，朋至斯孚」。",
  "《象》曰「未當位」者，四若當位履正，即三為邪媚之身，不得附之也。既三不得附四，則无所解。今須解拇，由不當位也。",
  " ",
  "六五，君子維有解，吉。有孚于小人。",
  "注云：居尊履中而應乎剛，可以有解而獲吉矣。以君子之道解難釋險，小人雖闇，猶知服之而无怨矣。故曰「有孚于小人」也。",
  "《象》曰：君子有解，小人退也。",
  "疏　正義曰：「君子維有解吉」者，六五居尊履中而應於剛，是有君子之德。君子當此之時，可以解於險難。維，辭也。有解於難，所以獲吉，故曰「君子維有解吉」也。「有孚於小人」者，以君子之道解難，則小人皆信服之，故曰「有孚於小人」也。",
  "《象》曰「君子有解，小人退」者，小人謂作難者，信君子之德，故退而畏服之。",
  " ",
  "上六，公用射隼于高墉之上，獲之，无不利。",
  "注云：初為四應，二為五應，三不應上，失位負乘，處下體之上，故曰高墉。墉非隼之所處，高非三之所履，上六居動之上，為解之極，將解荒悖而除穢亂者也。故用射之，極而後動，成而後舉，故必獲之而无不利也。",
  "《象》曰：公用射隼，以解悖也。",
  "疏　正義曰：隼者，貪殘之鳥，鸇鷂之屬。墉，牆也。六三失位負乘，不應於上，即是罪釁之人，故以譬於隼。此借飛鳥為喻，而居下體之上，其猶隼處高墉。隼之為鳥，宜在山林，集於人家高墉，必為人所繳射，以譬六三處於高位，必當被人所誅討。上六居動之上，為解之極，將解之荒悖而除穢亂，故用射之也。極而後動，成而後舉，故必獲之而无不利，故曰「公用射隼于高墉之上，獲之无不利」也。公者臣之極。上六以陰居上，故謂之公也。",
  "《象》曰「解悖也」者，悖，逆也。六三失位負乘，不應於上，是悖逆之人也。上六居動之上，能除解六三之荒悖，故云以解悖也。",
  " ",
  " "
]