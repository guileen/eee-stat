[
  " ",
  "　 閱讀古書, 2, 3, 4, 5, 6, 7, 8, 9",
  "　需卦　乾下坎上",
  "需，有孚，光亨，貞吉，利涉大川。",
  "疏　正義曰：「此需卦繇辭也。需者，待也。物初蒙稚，待養而成，无信即不立，所待唯信也，故云「需有孚」，言需之為體，唯有信也。「光亨貞吉」者，若能有信，即需道光明，物得亨通，于正則吉，故云「光亨貞吉」也。「利涉大川」者，以剛健而進，即不患於險，乾德乃亨，故云利涉大川。",
  " ",
  "《彖》曰：需，須也，險在前也。剛健而不陷，其義不困窮矣。需有孚，光亨貞吉，位乎天位，以正中也。",
  "注云：謂五也，位乎天位，用其中正，以此待物，需道畢矣，故光亨貞吉。",
  "利涉大川，往有功也。",
  "注云：乾德獲進，往輒亨也。",
  "疏　正義曰：此釋需卦繇辭。需，須也。「險在前」者，釋需卦之名也，是需，待之義，故云「需，須也」。「險在前」，釋所以需待由險難在前，故有待乃進也。「剛健而不陷，其義不困窮矣」者，解需道所以得亨，由乾之剛健，前雖遇險而不被陷滯，是其需待之義，不有困窮矣，故得光亨貞吉，由乾之德也。",
  "「需有孚，光亨貞吉，位乎天位以正中」者，此疊出需卦繇辭，然後釋之也。言此需體非但得乾之剛彊而不陷，又由中正之力也。以九五居乎天子之位，又以陽居陽，正而得中，故能有信，光明亨通而貞吉也。剛健而不陷，只由二象之德，位乎天位以正中，是九五之德也。凡卦之為體，或直取象而為卦德者，或直取爻而為卦德者，或以兼象兼爻而為卦德者，此卦之例是也。",
  "「利涉大川往有功」者，釋「利涉大川」之義，以乾剛健，故行險有功也。",
  "注「謂五」至「貞吉」。　正義曰：「需道畢矣」者，凡需待之義先須於信，後乃光明亨通於物而貞吉，能備此事，是須道終畢。五即居於天位，以陽居尊，中則不偏，正則无邪。以此待物，則所為皆成，故「須道畢矣」。",
  "注「乾德」至「輒亨也」。　正義曰：前云「剛健而不陷」，此云「往有功」，剛健即乾也。故乾德獲進，往而有功，即是往輒亨通也。此雖釋利涉大川，兼釋上光亨之義，由是光亨乃得利涉大川，故於利涉大川乃明亨也。",
  " ",
  "《象》曰：雲上於天，需，君子以飲食宴樂。",
  "注云：童蒙已發，盛德光亨，飲食宴樂，其在茲乎！",
  "疏　正義曰：坎既為險，又為雨，今不言險雨者，此象不取險難之義也。故不云險也。雨是已下之物，不是須待之義，故不云雨也。不言天上有雲，而言雲上於天者，若是天上有雲，无以見欲雨之義，故云雲上於天。若言雲上於天，是天之欲雨，待時而落，所以明需天惠將施而盛德又亨，故君子於此之時，以飲食宴樂。",
  " ",
  "初九，需于郊，利用恒，无咎。",
  "注云：居需之時，是遠於難*，能抑其進以遠險待時，雖不應幾，可以保常也。",
  "*應作「最遠於難」。",
  "《象》曰：需於郊，不犯難行也。利用恒无咎，未失常也。",
  "疏　正義曰：但難在於坎，初九去難既遠，故待時在于郊。郊者是境上之地，亦去水遠也。「利用恒，无咎」者，恒，常也，遠難待時以避其害，故宜利保守其常，所以无咎，猶不能見幾速進，但得无咎而已。",
  "《象》曰「不犯難行」者，去難既遠，故不犯難而行，「未失常」者，不敢速進，遠難待時，是未失常也。",
  " ",
  "九二，需于沙，小有言，終吉。",
  "注云：轉近於難，故曰「需于沙」也。不至致寇，故曰「小有言」也。近不逼難，遠不後時，履健居中，以待其會，雖小有言，以吉終也。",
  "《象》曰：需于沙，衍在中也。雖小有言，以吉終也。",
  "疏　正義曰：沙是水傍之地，去水漸近，待時于沙，故難稍近。雖未致寇，而小有言以相責讓。近不逼難，遠不後時，但履健居中，以待要會，雖小有責讓之言，而終得其吉也。",
  "《象》曰「須于沙衍在中」者，衍謂寬衍，去難雖近，猶未逼于難，而寬衍在其中也，故雖小有言，以吉終也。",
  "九三，需于泥，致寇至。",
  "注云：以剛逼難，欲進其道，所以招寇而致敵也。猶有須焉，不陷其剛。寇之來也，自我所招，敬慎防備，可以不敗。",
  "《象》曰：需于泥，災在外也。自我致寇，敬慎不敗也。",
  "疏　正義曰：泥者，水傍之地，泥溺之處，逼近於難，欲進其道，難必害己。故致寇至，猶且遲疑而需待時，雖即有寇至，亦未為禍敗也。",
  "《象》曰「災在外」者，釋需于泥之義，言為需雖復在泥，泥猶居水之外，即災在身外之義，未陷其剛之義，故可用需以免。「自我致寇，敬慎不敗」者，自，由也，由我欲進而致寇來，己若敬慎，則不有禍敗也。",
  " ",
  "六四，需于血，出自穴。",
  "注云：凡稱血者，陰陽相傷者也。陰陽相近而不相得，陽欲進而陰塞之，則相害也。穴者，陰之路也，處坎之始，居穴者也。九三剛進，四不能距，見侵則辟，順以聽命者也，故曰「需于血，出自穴」也。",
  "《象》曰：需于血，順以聽也。",
  "疏　正義曰：「需于血」者，謂陰陽相傷，故有血也。九三之陽而欲上進，此六四之陰而塞其路，兩相妨害，故稱血。言待時于血，猶待時於難中也。「出自穴」者，穴即陰之路也，而處坎之始，是居穴者也。三來逼己，四不能距，故出此所居之穴以避之，但順以聽命而得免咎也，故《象》云「需於血，順以聽命」也。",
  "注「凡稱血者」至「出自穴也」。　正義曰：凡稱血者，陰陽相傷者也，即坤之上六其血玄黃是也。「穴者陰之路也」者，凡孔穴穿道，皆是幽隱，故云「陰之路也」。「處坎之始，居穴」者，坎是坎險，若處坎之上，即是出穴者也，處坎之始，是居穴者也。但易含萬象，此六四一爻，若以戰鬪言之，其出則為血也；若以居處言之，其處則為穴也。穴之與血，各隨事義也。",
  " ",
  "九五，需于酒食，貞吉。",
  "注云：需之所須，以待達也。已得天位，暢其中正，无所復須，故酒食而已，獲貞吉也。",
  "《象》曰：酒食貞吉，以中正也。",
  "疏　正義曰：「需于酒食貞吉」者，五既為需之主，已得天位，无所復需，但以需待酒食以遞相宴樂而得貞吉。",
  "《象》曰「酒食貞吉，以中正」者，釋「酒食貞吉」之義，言九五居中得正，需道亨通，上下无事也。",
  " ",
  "上六，入于穴，有不速之客三人來，敬之，終吉。",
  "注云：六四所以出自穴者，以不與三相得而塞其路，不辟則害，故不得不出自穴而辟之也。至於上六，處卦之終，非塞路者也。與三為應，三來之己，乃為己援，故无畏害之辟，而乃有入穴之固也。三陽所以不敢進者，須難之終也。難終則至，不待召也。己居難終，故自來也。處无位之地，以一陰而為三陽之主，故必敬之而後終吉。",
  "《象》曰：不速之客來，敬之終吉，雖不當位，未大失也。",
  "注云：處无位之地，不當位者也。敬之則得終吉，故雖不當位，未大失也。",
  "疏　正義曰：上六「入于穴」者，上六陰爻，故亦稱穴也。上六與三相應，三來之己，不為禍害，乃得為己援助，故上六无所畏忌，乃入於穴而居也。「有不速之客三人來」者，速，召也，不須召喚之客有三人自來。三人謂初九、九二、九三。此三陽務欲前進，但畏于險難，不能前進。其難既通，三陽務欲上升，不須召喚而自來，故云「有不速之客三人來」也。「敬之終吉」者，上六居无位之地，以一陰而為三陽之主，不可怠慢，故須恭敬此三陽，乃得終吉。",
  "《象》曰「雖不當位未大失」者，釋「敬之終吉」之義。言己雖不當位，而以一陰為三陽之主，若不敬之，則有凶害。今由己能敬之，雖不當位，亦未有大失，言初時雖有小失，終久乃獲吉，故云「未大失」也。且《需》之一卦，須待難通，其於六爻，皆假他物之象以明人事，待通而亨，須待之義。且凡人萬事，或有去難遠近，須出須處，法此六爻，即萬事盡矣，不可皆以人事曲細比之。《易》之諸爻之例，並皆倣此。",
  " "
]