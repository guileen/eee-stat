[
  " ",
  "　 閱讀古書, 2, 3, 4, 5, 6, 7, 8",
  "　渙　坎下巽上",
  "渙，亨。王假有廟，利涉大川，利貞。",
  "疏　正義曰：「渙亨」者，渙，卦名也。《序卦》曰：「說而後散之，故受之以渙。」然則渙者，散釋之名。《雜卦》曰：「渙，離也。」此又渙是離散之號也。蓋渙之為義，小人遭難，離散奔迸而逃避也。大德之人，能於此時建功立德，散難釋險，故謂之為渙；能釋險難，所以為亨，故曰「渙亨」。「王假有廟」者，王能渙難而亨，可以至於建立宗廟，故曰「王假有廟」也。「利涉大川」者，德洽神人，可濟大難，故曰「利涉大川」。「利貞」者，大難既散，宜以正道而柔集之，故曰利貞。",
  "《彖》曰：渙亨，剛來而不窮，柔得位乎外而上同。",
  "注云：二以剛來居內，而不窮於險。四以柔得位乎外，而與上同。內剛而无險困之難，外順而无違逆之乖，是以亨，利涉大川，利貞也。凡剛得暢而无忌回之累，柔履正而同志乎剛，則皆亨，利涉大川，利貞也。",
  "王假有廟，王乃在中也。",
  "注云：王乃在乎渙然之中，故至有廟也。",
  "利涉大川，乘木有功也。",
  "注云：乘木即涉難也。木者專所以涉川也。涉難而常用渙道，必有功也。",
  "疏　○正義曰：「渙，亨」者，疊經文，略舉名德也。「剛來而不窮，柔得位乎外而上同」者，此就九二剛德居險，六四得位從上，釋所以能散釋險難而致亨通，乃至「利涉大川、利貞」等也。二以剛德來居險中，而不窮於險，四以柔順得位於外，而上與五同。內剛无險困之難，外柔无違逆之乖，所以得散釋險難而通亨，建立宗廟而祭亨，利涉大川而克濟，利以正道而鳩民也。",
  "「王假有廟，王乃在中也」者，此重明渙時；可以有廟之義。險難未夷，方勞經略；今在渙然之中，故至於有廟也。",
  "「利涉大川，乘木有功也」者，重明用渙可以濟難之事。乘木涉川，必不沈溺；以渙濟難，必有成功，故曰「乘木有功」也。",
  "○注「凡剛」至「利貞也」。○正義曰：「凡剛得暢而无忌回之累」者，此還言九二居險不窮，是剛得暢遂，剛既得暢，无復畏忌回邪之累也。「柔履正而同志乎剛」者，此還言六四得位履正，同志乎五也。剛德不暢，柔不同剛，何由得亨通而濟難，利貞而不邪乎？故言「則皆亨，利涉大川，利貞」也。注於此言皆者，凡有二意，一則《彖》雖疊「渙亨」二字，即以「剛來而不窮，柔得位乎外而上同」釋之，下別言「王假有廟，王乃在中，利涉大川，乘木有功」，恐剛來之言，惟釋亨德，不通在下；二則先儒有以剛來不窮釋亨德，柔得位乎外釋利貞，故言皆以通之。明剛柔皆釋亨以下至於利貞也。",
  "○注「木者專所以涉川也。」。○正義曰：先儒皆以此卦坎下巽上，以為乘木水上，涉川之象，故言乘木有功，王不用象，直取況喻之義，故言此以序之也。",
  "《象》曰：風行水上，渙，先王以享于帝，立廟。",
  "疏　正義曰：「風行水上，渙」者，風行水上，激動波濤，散釋之象，故曰「風行水上，渙」。「先王以享于帝立廟」者，先王以渙然无難之時，享于上帝，以告太平，建立宗廟，以祭祖考，故曰「先王以享于帝，立廟」也。",
  "初六，用拯馬壯，吉。",
  "注云：渙，散也。處散之初，乖散未甚，故可以遊行，得其志而違於難也，不在危劇而後乃逃竄，故曰「用拯馬壯，吉」。",
  "《象》曰：初六之吉，順也。",
  "注云：觀難而行，不與險爭，故曰順也。",
  "疏　正義曰：初六處散之初，乖散未甚，可用馬以自拯拔，而得壯吉也，故曰「用拯馬壯，吉」。",
  "《象》曰「初六之吉，順也」者，觀難而行，不與險爭，故曰「順也」。",
  "九二，渙奔其机，悔亡。",
  "注云：机，承物者也，謂初也。二俱无應，與初相得，而初得散道，離散而奔，得其所安，故悔亡也。",
  "《象》曰：渙奔其机，得願也。",
  "疏　正義曰：「渙奔其机」者，机，承物者也，初承於二，謂初為机，二俱无應，與初相得，而初得遠難之道，今二散奔歸初，故曰「渙奔其机」也。「悔亡」者，初得散道而二往歸之，得其所安，故悔亡也。",
  "《象》曰「得願」者，違難奔散，願得所安；奔初獲安，是得其願也。",
  "六三，渙其躬，无悔。",
  "注云：渙之為義，內險而外安者也。散躬志外，不固所守，與剛合志，故得无悔也。",
  "《象》曰：渙其躬，志在外也。",
  "疏　正義曰：「渙其躬，无悔」者，渙之為義，內險外安，六三內不比二，而外應上九，是不固所守，能散其躬，故得无悔。故曰「渙其躬，无悔」。",
  "《象》曰「志在外」者，釋六三所以能渙其躬者，正為身在於內，而應在上九，是志意在外也。",
  "六四，渙其群，元吉。渙，有丘匪夷，所思。",
  "注云：踰乎險難，得位體巽，與五合志，內掌機密，外宣化命者也，故能散群之險，以光其道。然處於卑順，不可自專，而為散之任，猶有丘虛匪夷之慮，雖得元吉，所思不可忘也。",
  "《象》曰：渙其群，元吉，光大也。",
  "疏　正義曰：「渙其群」者，六四出在坎上，巳踰於險，得位體巽，與五合志，內掌機密，外宣化命者也。能為群物散其險害，故曰「渙其群」也。「元吉，渙，有丘匪夷，所思」者，能散群險，則有大功，故曰元吉。然處上體之下，不可自專，而得位承尊，憂責復重，雖獲元吉，猶宜於散難之中，有丘墟未平之慮，為其所思，故曰「渙，有丘匪夷，所思」也。",
  "《象》曰「光大也」者，能散群險而獲元吉，是其道光大也。",
  "九五，渙汗其大號，渙王居无咎。",
  "注云：處尊履正，居巽之中，散汗大號，以蕩險阨者也。為渙之主，唯王居之，乃得无咎也。",
  "《象》曰：王居无咎，正位也。",
  "注云：正位不可以假人。",
  "疏　正義曰：「渙汗其大號」者，人遇險阨，驚怖而勞，則汗從體出，故以汗喻險阨也。九五處尊履正，在號令之中，能行號令，以散險阨者也，故曰「渙汗其大號」也。「渙王居无咎」者，為渙之主，名位不可假人，惟王居之，乃得无咎，故曰「渙王居无咎」。",
  "《象》曰「正位」者，釋「王居无咎」之義，以九五是王之正位，若非王居之，則有咎矣。",
  "上九，渙其血，去逖出，无咎。",
  "注云：逖，遠也。最遠於害，不近侵克，散其憂傷，遠出者也。散患於遠害之地，誰將咎之哉！",
  "《象》曰：渙其血，遠害也。",
  "疏　正義曰：「渙其血，去逖出」者，血，傷也。逖，遠也。上九處於卦上，最遠於險，不近侵害，是能散其憂傷，去而逖出者也。故曰「渙其血，去逖出」也。「无咎」者，散患於遠害之地，誰將咎之矣，故曰「无咎」。",
  "《象》曰「遠害」者，釋「渙其血」也。是居遠害之地故也。",
  " "
]