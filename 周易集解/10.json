[
  " ",
  "　 閱讀古書, 2, 3, 4, 5",
  "　履卦　 兌下乾上",
  "履虎尾，不咥人。亨。",
  "按：李氏本亨下有利貞。",
  "【集解】馬融曰：咥，齕也。［釋文］　鄭康成曰：噬，齧也。［文選注］　楊方曰：夫鳥遊曠澤之地而比翮者萬群，虎居繁林之藪而接豪者千數。［御覽］　先儒云：統之於心曰禮，踐而行之曰履。［口訣義］",
  "《彖》曰：履，柔履剛也。",
  "說而應乎乾，是以履虎尾，不咥人。亨。",
  "剛中正，履帝位而不疚，光明也。",
  "［釋文］疚，陸本作疾。",
  "【集解】馬融曰：疚，病也。［釋文］",
  "《象》曰：上天下澤，履。君子以辯上下，定民志。",
  "初九，素履，往无咎。",
  "《象》曰：素履之往，獨行願也。",
  "九二，履道坦坦，幽人貞吉。",
  "《象》曰：幽人貞吉，中不自亂也。",
  "六三，眇能視，跛能履，",
  "［釋文］跛依字做破。",
  "履虎尾，咥人，凶。武人為于大君。",
  "《象》曰：眇能視，不足以有明也。跛能履，不足以與行也。",
  "按：李氏本四能字俱作而。",
  "咥人之凶，位不當也。武人為于大君，志剛也。",
  "九四，履虎尾，愬愬，終吉。",
  "［釋文］愬愬，馬本作虩虩。　［案］《說文》引亦作虩虩。",
  "【集解】《子夏傳》曰：愬愬，恐懼之貌也。［口訣義］　馬融曰：虩虩，恐懼也。",
  "《象》曰：愬愬終吉，志行也。",
  "九五，夬履，貞厲。",
  "《象》曰：夬履貞厲，位正當也。",
  "上九，視履考祥，其旋元吉。",
  "【集解】鄭康成曰：履道之終，考正詳備。［晁氏］ ",
  "《象》曰：元吉在上，大有慶也。",
  " "
]