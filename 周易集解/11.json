[
  " ",
  "　 閱讀古書, 2, 3, 4, 5",
  "　泰卦　乾下坤上",
  "泰，小往大來，吉，亨。",
  "【集解】馬融曰：泰，大也。　鄭康成曰：泰，通也。［并釋文］",
  "《彖》曰：泰，小往大來，吉，亨。則是天地交而萬物通也，上下交而其志同也。內陽而外陰，內健而外順，內君子而外小人。君子道長，小人道消也。",
  "《象》曰：天地交泰，后以財成天地之道，",
  "［釋文］財成，音才。徐，才載反。荀作栽。",
  "輔相天地之宜，以左右民。",
  "初九，拔茅茹，以其彙，征吉。",
  "［釋文］茅，卯交反。鄭，音苗。茹，汝，如。彙，音胃，類也。李，于鬼反，古文作。董作夤，出也。",
  "【集解】鄭康成曰：彙，勤也。［釋文］　又曰：彙，類也。茹，牽引也。茅，喻君有絜白之德，臣下引其類而仕之。［漢書注］　鄒湛曰：茹，牽引也。［釋文］　傅氏曰：彙，古偉字，美也。［同］",
  "《象》曰：拔茅征吉，志在外也。",
  "九二，包荒，",
  "［釋文］包本又作苞，必交反。下卦同，音薄交反。荒本亦作巟，音同。［按］《說文》荒作巟。",
  "【集解】鄭康成曰：荒讀為康，虛也。［釋文］",
  "用馮河，不遐遺。朋亡，得尚于中行。",
  "《象》曰：包荒，得尚于中行，以光大也。",
  "九三，无平不陂，无往不復。",
  "［釋文］陂，彼偽反。徐，甫寄反，傾也。又破河反，偏也。 ",
  "艱貞无咎。勿恤其孚，于食有福。",
  "［按］《說文》勿恤作勿卹。",
  "《象》曰：无往不復，天地際也。",
  "［釋文］象曰无平不陂一本作无往不復。",
  "六四，翩翩，不富以其鄰，",
  "［釋文］篇篇如字。《子夏傳》作翩翩，向本同，古文作偏偏。",
  "【集解】向秀曰：翩翩，輕舉也。［釋文］　史徵曰：六五、上六不待六四與之財相誘。［口訣義］",
  "不戒以孚。",
  "《象》曰：翩翩不富，皆失實也。不戒以孚，中心願也。",
  "六五，帝乙歸妹，以祉元吉。",
  "【集解】孟喜曰：易有周人五號，帝天稱一也，王美稱二也，天子爵號三也，大君者興盛行異四也，大人者聖人德備五也。［禮記疏］　鄭康成曰：五爻辰在卯，春為陽中，萬物以生，生育者嫁娶之貴，仲春之月，嫁娶男女之禮，福祿大吉。［周禮疏］　陸希聲曰：以柔在上，帝乙妹之象，下應於二，下嫁之象。［會通］",
  "《象》曰：以祉元吉，中以行願也。",
  "上六，城復于隍，",
  "［釋文］隍子夏作堭，姚作湟。",
  "【集解】《子夏傳》曰：隍是城下池也。［疏］　鄭康成曰：隍，壑也。［詩疏］",
  "勿用師，自邑告命，貞吝。",
  "《象》曰：城復于隍，其命亂也。",
  " "
]