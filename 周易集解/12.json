[
  " ",
  "　 閱讀古書, 2, 3, 4",
  "　否卦　坤下乾上",
  "否之匪人，不利君子貞，大往小來。",
  "《彖》曰：否之匪人，不利君子貞。大往小來，則是天地不交而萬物不通也。上下不交而天下无邦也。內陰而外陽，內柔而外剛，內小人而外君子。小人道長，君子道消也。",
  "《象》曰：天地不交，否。君子以儉德辟難，不可榮以祿。",
  "初六，拔茅茹以其彙，貞吉，亨。",
  "《象》曰：拔茅貞吉，志在君也。",
  "六二，包承，小人吉，大人否亨。",
  "《象》曰：大人否享，不亂群也。",
  "六三，包羞。",
  "《象》曰：包羞，位不當也。",
  "九四，有命，无咎，疇離祉。",
  "［釋文］疇，鄭作古字。",
  "《象》曰：有命无咎，志行也。",
  "九五，休否，大人吉。",
  "［釋文］休否，虛虬反，美也。又許求反，息也。",
  "【集解】鄭康成曰：休，美也。［文選注］",
  "其亡其亡，繫于包桑。",
  "【集解】鄭康成曰：苞，植也。否世之人，不知聖人有命，咸曰其將亡矣，其將亡矣。而聖人乃自繫于植桑，不亡也。［文選注］ ",
  "《象》曰：大人之吉，位正當也。",
  "上九，傾否，先否後喜。",
  "《象》曰：否終則傾，何可長也。",
  " "
]