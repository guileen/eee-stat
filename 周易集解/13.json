[
  " ",
  "　 閱讀古書, 2, 3",
  "　同人卦　離下乾上",
  "同人于野，亨。利涉大川，利君子貞。",
  "《彖》曰：同人，柔得位得中，而應乎乾，曰同人。",
  "同人曰：同人于野，亨，利涉大川，乾行也。文明以健，中正而應，君子正也。唯君子為能通天下之志。",
  "《象》曰：天與火，同人。君子以類族辨物。",
  "［釋文］辯物如字。王肅卜免反。",
  "初九，同人于門，无咎。",
  "【集解】陸希聲曰：門者出入之正道，不由斯道則為咎。［撮要］",
  "《象》曰：出門同人，又誰咎也。",
  "六二，同人于宗，吝。",
  "【集解】鄭康成曰：天子諸侯后夫人無子不出。［儀禮疏］",
  "《象》曰：同人于宗，吝道也。",
  "九三，伏戎于莽，升其高陵，三歲不興。",
  "【集解】鄭康成曰：莽，叢木也。［釋文］　劉瓛曰：三居下體之上，故謂之陵。［會通］",
  "《象》曰：伏戎于莽，敵剛也。三歲不興，安行也。",
  "［釋文］于莽，莫蕩反。王肅，冥黨反。",
  "九四，乘其墉，弗克攻，吉。",
  "［釋文］其墉，徐音容，鄭作庸。",
  "《象》曰：乘其墉，義弗克也。其吉，則困而反則也。",
  "九五，同人先號咷而後笑，大師克相遇。",
  "《象》曰：同人之先，以中直也。大師相遇，言相克也。",
  "上九，同人于郊，无悔。",
  "《象》曰：同人于郊，志未得也。"
]