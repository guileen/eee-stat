[
  " ",
  "　 閱讀古書, 2, 3, 4",
  "　 大有卦　乾下離上",
  "大有，元亨。",
  "《彖》曰：大有，柔得尊位，大中而上下應之，曰大有。其德剛健而文明，應乎天而時行，是以元亨。",
  "【集解】褚氏莊氏云：六五應乾九二，亦與五為體，故云應乎天也。德應於天則行不失時，與時无違，雖萬物皆得亨通，故云是以元亨。［疏］",
  "《象》曰：火在天上，大有。君子以遏惡揚善，順天休命。",
  "［釋文］遏，於葛反，止也，徐又音謁。休命，虛虬反，美也，徐求反。",
  "初九，无交害，匪咎，艱則无咎。",
  "《象》曰：大有初九，无交害也。",
  "九二，大車以載，有攸往，无咎。",
  "［釋文］大車，王肅剛除反，蜀才作輿。 ",
  "《象》曰：大車以載，積中不敗也。",
  "九三，公用亨于天子，小人弗克。",
  "［釋文］用亨，許庚反，通也，眾家並香兩反。",
  "【集解】京房曰：亨，獻也。［釋文］　孫炎曰：初九為元士，九二為大夫，九三為諸侯。［宋史］　姚信曰：享祀也。　干寶曰：享宴也。［并釋文］",
  "《象》曰：公用亨于天子，小人害也。",
  "九四，匪其彭，无咎。",
  "［釋文］其彭，步郎反，子夏作旁，虞作尪，徐音同。 ",
  "【集解】王肅曰：彭，壯也。［釋文］　姚信曰：彭，旁也。　干寶曰：朋亨，驕盛貌。［并同］",
  "《象》曰：匪其彭，无咎，明辯晢也。",
  "［釋文］晢，章舌反。王廙作晰，同音。徐李之世反。又作哲字。鄭本作遰，陸本作逝，虞作折。 ",
  "六五，厥孚交如，威如吉。",
  "《象》曰：厥孚交如，信以發志也。威如之吉，易而无備也。",
  "上九，自天祐之，吉无不利。",
  "《象》曰：大有上吉，自天祐也。",
  " "
]