[
  " ",
  "　 閱讀古書, 2, 3, 4",
  "　謙卦　艮下坤上",
  "謙，亨。",
  "［釋文］謙子夏作嗛。",
  "【集解】《子夏傳》曰：嗛，謙也。［釋文］",
  "君子有終。",
  " 《彖》曰：謙亨。天道下濟而光明，地道卑而上行。",
  "天道虧盈而益謙，",
  "［釋文］虧盈馬本作毀盈。 ",
  "地道變盈而流謙，鬼神害盈而福謙，",
  "［釋文］而福京本作而富。 ",
  "人道惡盈而好謙。謙尊而光，卑而不可踰，君子之終也。",
  "《象》曰：地中有山，謙。",
  "【集解】《九家易義》曰：山至高，地至卑，以高卑下，故云謙也。所以言地中者，以明多之與少，俱行其謙也。［口訣義］ ",
  "君子以裒多益寡，稱物平施。",
  "［釋文］裦，備侯反，鄭荀董蜀才作捊，字書作掊。［按］唐宋石經皆作裦。 ",
  "【集解】鄭康成曰：捊，取也。荀董蜀才同。［釋文］",
  "初六，謙謙君子，用涉大川，吉。",
  "《象》曰：謙謙君子，卑以自牧也。",
  "［釋文］自牧，牧養之牧。徐音目，一音茂。 ",
  "【集解】鄭康成曰：牧，養也。［文選注］",
  "六二，鳴謙，貞吉。",
  "《象》曰：鳴謙貞吉，中心得也。",
  "九三，勞謙，君子有終，吉。",
  "《象》曰：勞謙君子，萬民服也。",
  "六四，无不利，撝謙。",
  "［釋文］撝，毀皮反，指撝也，義與麾同。 ",
  "【集解】馬融曰：撝，猶離也。　鄭康成曰：撝讀為宣。［并釋文］",
  "《象》曰：无不利撝謙，不違則也。",
  "六五，不富以其鄰，利用侵伐，无不利。",
  "［釋文］用侵，王廙作寢。",
  "【集解】張氏曰：葛伯仇餉，湯往伐之是也。［口訣義］",
  "《象》曰：利用侵伐，征不服也。",
  "上六，鳴謙，利用行師，征邑國。",
  "［釋文］征國本或作征邑國者非。 ",
  "《象》曰：鳴謙，志未得也；可用行師，征邑國也。",
  " "
]