[
  " ",
  "　 閱讀古書, 2, 3, 4, 5",
  "　豫卦　坤下震上　",
  "豫，利建侯行師。",
  "【集解】馬融曰：豫樂也。［釋文］　莊氏曰：建侯即元亨也，行師即利貞也。［疏］ ",
  "《彖》曰：豫，剛應而志行，順以動，豫。",
  "豫順以動，故天地如之，而況建侯行師乎！",
  "天地以順動，故日月不過，而四時不忒。",
  "［釋文］忒，京作貸。",
  "【集解】鄭康成曰：忒，差也。［釋文］ ",
  "聖人以順動，則刑罰清而民服。豫之時義大矣哉。",
  "《象》曰：雷出地奮，豫。先王以作樂崇德，殷薦之上帝，以配祖考。",
  "［釋文］殷，京作隱。薦，將電反，本又作，同，本或作廌，獸名耳，非。",
  "【集解】施讐云：外傳曰：三王之樂可得聞乎？［禮記疏］　馬融曰：殷，盛也。［釋文］",
  "初六，鳴豫，凶。",
  "《象》曰：初六鳴豫，志窮凶也。",
  "六二，介于石，",
  "［釋文］介于，音界，纖介，古文作砎。鄭，古八反。馬作扴。",
  "【集解】馬融曰：扴，觸小石聲。　鄭康成曰：砎，謂磨砎也。［并釋文］",
  "不終日，貞吉。",
  "《象》曰：不終日，貞吉，以中正也。",
  "六三，盱豫悔，遲有悔。",
  "［釋文］盱，香于反，睢盱也。《字林》火狐反，又火于反。子夏作紆，京作汙，姚作旴。",
  "【集解】鄭康成曰：盱，誇也。［釋文］　王肅曰：盱，大也。　姚信曰：旴，日始出。詩云：旴日始旦。［并同上］",
  "《象》曰：盱豫有悔，位不當也。",
  "九四，由豫，大有得，勿疑，朋盍簮。",
  "［釋文］由馬作猶。簪，徐側林反，子夏傳同，王肅又相感反，古文作貸，京作橬，馬作臧，荀作宗，虞作戠。戠，叢合也。蜀才本依京（義從鄭）。",
  "【集解】《子夏傳》曰：簪，疾也。［釋文］　馬融曰：猶豫，疑也。　鄭康成曰：由，用也。簪，速也。　蜀才曰：撍，速也。［并同］　陸希聲曰：捷，疾也。［程迥古占法］",
  "《象》曰：由豫，大有得，志大行也。",
  "六五，貞疾，恒不死。 ",
  "《象》曰：六五貞疾，乘剛也。恒不死，中未亡也。",
  "上六，冥豫，成有渝，无咎。",
  "［釋文］冥，覓經反，又亡定反。",
  "【集解】馬融曰：冥，冥昧，耽於樂也。［釋文］　鄭康成曰：冥，讀為鳴。　王廙曰：冥，深也。［并同］",
  "《象》曰：冥豫在上，何可長也？",
  " "
]