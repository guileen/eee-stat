[
  " ",
  "　 閱讀古書, 2, 3, 4",
  "　隨卦　震下兌上",
  "隨，元亨利貞，无咎。",
  "《彖》曰：隨，剛來而下柔，動而悅，隨。",
  "大亨貞，无咎。",
  "［釋文］大亨貞，本又作大亨利貞。 ",
  "而天下隨時，",
  "［釋文］而天下隨時，王肅本作隨之。 ",
  "隨時之義大矣哉。",
  "［釋文］隨時之義，王肅本作隨之時義。 ",
  "《象》曰：澤中有雷，隨。君子以嚮晦入宴息。",
  "［釋文］以嚮本又作向，許亮反。王肅本作鄉，音同。入宴，徐烏練反，王肅烏顯反。 ",
  "【集解】鄭康成曰：晦，宴也，猶人君既夕之後入於宴寢而止息。［疏］",
  "初九，官有渝，貞吉。出門交有功。",
  "［釋文］官有，蜀才作館有。",
  "《象》曰：官有渝，從正吉也。出門交有功，不失也。",
  "六二，係小子，失丈夫。",
  "《象》曰：係小子，弗兼與也。",
  "六三，係丈夫，失小子，隨有求得，利居貞。",
  "《象》曰：係丈夫，志舍下也。",
  "九四，隨有獲，貞凶。有孚在道以明，何咎。",
  "《象》曰：隨有獲，其義凶也。",
  "有孚在道，明功也。",
  "九五，孚于嘉吉。",
  "《象》曰：孚于嘉吉，位正中也。",
  "［釋文］位正中也，本作中正。 ",
  "上六：拘係之，乃從維之，王用亨于西山。",
  "［釋文］用亨，許庚反，通也。陸，許兩反。",
  "【集解】陸績曰：亨，祭也。［釋文］",
  "《象》曰：拘係之，上窮也。",
  " "
]