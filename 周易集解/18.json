[
  " ",
  "　 閱讀古書, 2, 3, 4",
  "　蠱卦　巽下艮上　",
  "蠱，元亨。",
  "［釋文］蠱，音古，徐又姬祖反，一音故。 ",
  "利涉大川。先甲三日，後甲三日。",
  "【集解】鄭康成曰：甲者造作新令之日，甲前三日，取改過自新，故用辛也。甲後三，取丁寧之義，故用丁也。　褚氏何氏周氏同。［并疏］ ",
  "《彖》曰：蠱，剛上而柔下，巽而止，蠱。",
  "蠱，元亨，而天下治也。利涉大川，往有事也。",
  "【集解】褚氏曰：蠱者惑也，物既惑亂，終致損壞，當須有事也，有為治理也，故《序卦》云：蠱者事也，謂物蠱必有事，非謂訓蠱為事。［疏］ ",
  "先甲三日，後甲三日，終則有始，天行也。",
  "《象》曰：山下有風，蠱。君子以振民育德。",
  "［釋文］以振，舊之慎反，濟也。師讀音真，振振，仁厚也。育德，王肅作毓，古育字。 ",
  "初六，幹父之蠱，有子考无咎。厲，終吉。",
  "［釋文］有子考无咎，絕句。周依馬王肅， 以考絕句。",
  "《象》曰：幹父之蠱，意承考也。",
  "九二，幹母之蠱，不可貞。",
  "《象》曰：幹母之蠱，得中道也。",
  "九三，幹父之蠱，小有悔，无大咎。",
  "《象》曰：幹父之蠱，終无咎也。",
  "六四，裕父之蠱，往見吝。",
  "【集解】馬融曰：裕，寬也。［釋文］ ",
  "《象》曰：裕父之蠱，往未得也。",
  "六五，幹父之蠱，用譽。",
  "《象》曰：幹父用譽，承以德也。",
  "上九，不事王侯，高尚其事。",
  "《象》曰：不事王侯，志可則也。"
]