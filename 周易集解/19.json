[
  " ",
  "　 閱讀古書, 2, 3",
  "　臨卦　兌下坤上",
  "臨，元亨利貞。至于八月有凶。",
  "【集解】何氏曰：從建子陽生，至建未為八月。［疏］　褚氏曰：自建寅至建酉為八月。［同］ ",
  "《彖》曰：臨，剛浸而長。",
  "［釋文］而長，丁丈反，一音治良反。 ",
  "說而順，剛中而應。大亨以正，天之道也。",
  "至於八月有凶，消不久也。",
  "《象》曰：澤上有地，臨。君子以教思无窮，容保民无疆。",
  "初九，咸臨，貞吉。",
  "《象》曰：咸臨貞吉，志行正也。",
  "九二，咸臨，吉，无不利。",
  "《象》曰：咸臨吉，无不利，未順命也。",
  "六三，甘臨，无攸利，既憂之，无咎。",
  "《象》曰：甘臨，位不當也。既憂之，咎不長也。",
  "六四，至臨，无咎。",
  "《象》曰：至臨无咎，位當也。",
  "［釋文］位當也，本或作當位實，非也。［按］李氏本作當位實也。 ",
  "六五，知臨，大君之宜，吉。",
  "《象》曰：大君之宜，行中之謂也。",
  "［釋文］知臨，音智，又如字。 ",
  "上六，敦臨，吉，无咎。",
  "《象》曰：敦臨之吉，志在內也。"
]