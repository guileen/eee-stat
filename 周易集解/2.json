[
  " ",
  "　 閱讀古書, 2, 3, 4, 5, 6, 7, 8, 9",
  "䷁　坤卦　坤下坤上",
  "坤，元亨，利牝馬之貞。",
  "［釋文］巛本又作坤，坤今字也。利牝頻忍反。徐邈扶忍反。又扶允反。",
  "【集解】先儒云：在天為龍，在地為馬。［口訣義］",
  "君子有攸往，先迷後得，主利。",
  "【集解】莊氏云：先迷後得主利者，唯據臣事君也。［疏］",
  "西南得朋，東北喪朋，安貞吉。",
  "【集解】馬融曰：喪，失也。［釋文］　王肅曰：西南陰類，故得朋。東北陽類，故喪朋。［漢上叢說］　莊氏曰：得朋喪朋，唯據婦適夫也。［疏］",
  "《彖》曰：至哉坤元，萬物資生，",
  "【集解】劉瓛曰：生得性之始也。［文選注］　又曰：自無出有曰生。［同］",
  "乃順承天。",
  "坤厚載物，德合无疆。",
  "［釋文］疆或作壃，同。",
  "含宏光大，品物咸亨。",
  "牝馬地類，行地无疆，攸順利貞。君子攸行。",
  "（按：「攸順利貞」或作「柔順利貞」）",
  "先迷失道，後順得常。",
  "西南得朋，乃與類行。東北喪朋，乃終有慶。",
  "安貞之吉，應地無疆。",
  "《象》曰：地勢坤，君子以厚德載物。",
  "初六，履霜，堅冰至。",
  "［釋文］履霜，如字。",
  "【集解】鄭康成曰：履讀為禮。［釋文］",
  "《象》曰：履霜堅冰，陰始凝也。馴致其道，至堅冰也。",
  "［釋文］馴似遵反，徐音訓，此依鄭義。",
  "【集解】向秀云：馴，從也。［釋文］　褚氏曰：履霜者，從初六至六三。堅冰者，從六四至上六。［疏］",
  "六二，直方大。",
  "【集解】鄭康成曰：直也，方也，地之性。此爻得中氣而在地上，自然之性，廣生萬物，故生動直而且方。［禮記疏］",
  "不習无不利。",
  "《象》曰：六二之動，直以方也。不習无不利，地道光也。",
  "六三，含章可貞。或從王事，无成有終。",
  "《象》曰：含章可貞，以時發也。或從王事，知光大也。",
  "六四，括囊，无咎，无譽。",
  "［釋文］譽音餘，又音預。",
  "《象》曰：括囊，无咎，慎不害也。",
  "六五，黃裳，元吉。",
  "【集解】鄭康成曰：如舜試天子，周公攝政。［隋書］",
  "《象》曰：黃裳，元吉，文在中也。",
  "上六，龍戰于野，",
  "【集解】鄭康成曰：聖人喻龍，君子喻蛇。［儀禮疏］",
  "其血玄黃。",
  "《象》曰：龍戰于野，其道窮也。",
  "用六，利永貞。",
  "《象》曰：用六永貞，以大終也。",
  "《文言》曰：",
  "［釋文］坤至柔，本或有文言曰者。",
  "坤至柔而動也剛，至靜而德方，",
  "後得主而有常，",
  "含萬物而化光。",
  "坤道其順乎，承天而時行。",
  "積善之家，必有餘慶；積不善之家，必有餘殃。",
  "【集解】鄭康成曰：殃禍，惡也。［釋文］",
  "臣弑其君，子弑其父，",
  "［釋文］弒本又作殺，音同。",
  "非一朝一夕之故，其所繇來者漸矣，繇辯之不早辯也。",
  "［釋文］由辯如字，荀作變。",
  "【集解】馬融曰：辯，別也。［釋文］",
  "《易》曰：履霜，堅冰至，蓋言順也。",
  "直其正也，方其義也。君子敬以直內，義以方外，敬義立而德不孤。",
  "直方大，不習，无不利，則不疑其所行也。",
  "［釋文］張璠本此上有「易曰」，眾家本無。",
  "陰雖有美，含之，以從王事，弗敢成也。地道也，妻道也，臣道也。地道无成，而代有終也。",
  "天地變化，草木蕃。天地閉，賢人隱。《易》曰：括囊，无咎无譽，蓋言謹也。",
  "君子黃中通理，正位居體，",
  "美在其中，而暢於四支，發於事業，美之至也。",
  "陰疑於陽必戰，為其嫌於无陽也，故稱龍焉。",
  "［釋文］疑荀虞姚信蜀才作凝。嫌鄭作溓，荀虞陸董作嗛。",
  "【集解】鄭康成曰：溓讀如群公慊之慊。古書傳作立心，與水相近，讀者失之，故作溓。溓，雜也。陰謂此上六也，陽謂今消息用事，乾也。上六為蛇，得乾氣，雜似龍。［詩疏］",
  "猶未離其類也，故稱血焉。夫玄黃者，天地之雜也。",
  "【集解】莊氏曰：上六之爻兼有天地雜氣，所以上六被傷，其血玄黃也。［疏］　",
  "天玄而地黃。"
]