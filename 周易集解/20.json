[
  " ",
  "　 閱讀古書, 2, 3, 4, 5",
  "　觀　坤下巽上",
  "觀，盥而不薦，有孚顒若。",
  "［釋文］觀，官喚反，下大觀在上，以觀天下，風行地上，觀同。 餘不出者，并音官。而不薦，王又作，同，牋練反。王肅本作而觀薦。",
  "【集解】鄭康成曰：諸侯貢士於天子，卿大夫貢士於其君，必以禮賓之，唯主人盥而獻賓，賓盥而酢主人，設薦俎則弟子也。［儀禮疏］　陸希聲曰：盥水酌鬯，祭之始，薦進熟祭末，灌鬯之時，誠敬內克，齊莊之容，顒顒外見，則與祭者皆觀感而化矣。［羅苹路史注］",
  "《彖》曰：大觀在上，",
  "［釋文］大觀，王肅音官。 ",
  "順而巽，中正以觀天下。",
  "［釋文］以觀，徐唯此一字作官音。 ",
  "觀，盥而不薦，有孚顒若，下觀而化也。",
  "觀天之神道，而四時不忒。",
  "【集解】大傳曰：誣神者殃及三世。［漢書］ ",
  "聖人以神道設教，而天下服矣。",
  "［釋文］神道設教，一本作以神道設教。 ",
  "《象》曰：風行地上，觀。先王以省方觀民設教。",
  "【集解】鄭眾曰：從俗所為順民之教，故君子治人不求變俗。［口訣義］ ",
  "初六，童觀，小人无咎，君子吝。",
  "【集解】馬融曰：童猶獨也。［釋文］　鄭康成曰：童稚也。［同］ ",
  "《象》曰：初六童觀，小人道也。",
  "六二，闚觀，利女貞。",
  "［釋文］闚，本又作窺。 ",
  "《象》曰：闚觀女貞，亦可醜也。",
  "［釋文］象曰闚觀女貞，一本有利字。 ",
  "六三，觀我生，進退。",
  "《象》曰：觀我生進退，未失道也。",
  "六四，觀國之光，利用賓于王。",
  "［釋文］觀國之光，如字。或音官喚反。 ",
  "《象》曰：觀國之光，尚賓也。",
  "九五，觀我生，君子无咎。",
  "《象》曰：觀我生，觀民也。",
  "上九，觀其生，君子无咎。",
  "【集解】王傳云：獨處異地，不易執持。［口訣義］ ",
  "《象》曰：觀其生，志未平也。",
  "　"
]