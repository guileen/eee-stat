[
  " ",
  "　 閱讀古書, 2, 3, 4",
  "孫氏周易集解卷四",
  "陽湖　孫星衍　淵如纂",
  "　噬嗑卦　震下離上",
  "噬嗑，享，利用獄。",
  "《彖》曰：頤中有物，曰噬嗑。",
  "噬嗑而亨。剛柔分，動而明，雷電合而章。柔得中而上行，雖不當位，利用獄也。",
  "《象》曰：雷電，噬嗑。先王以明罰勑法。",
  "［釋文］勑，恥力反，此俗字也。《字林》作敕。 ",
  "【集解】鄭康成曰：勑，猶理也。［釋文］",
  "初九，屨校滅趾，无咎。",
  "［釋文］校，爻教反，馬音教。滅止，本亦作趾。趾，足也。 ",
  "《象》曰：屨校滅趾，不行也。",
  "［釋文］不行也，或本作止不行也。 ",
  "六二，噬膚滅鼻，无咎。",
  "【集解】馬融曰：柔脆肥美曰膚。［釋文］",
  "《象》曰：噬膚滅鼻，乘剛也。",
  "六三，噬腊肉，遇毒，小吝，无咎。",
  "【集解】馬融曰：晞於陽而煬於火曰腊肉。［釋文］ ",
  "《象》曰：遇毒，位不當也。",
  " 九四，噬乾胏，得金矢，利艱貞，吉。",
  "［釋文］胏，緇美反，子夏作脯，徐音甫，荀董同。［按］《說文》引作。唐石經吉字上旁注一大字。",
  "【集解】馬融曰：有骨謂之胏。［釋文］　鄭康成曰：胏，簣也。［同］　王肅曰：四體離，陰卦，骨之象。骨在乾肉，脯之象。金象所以獲野禽，故食之反得金矢，君子於味必思其毒，於利必備其難。［初學記］",
  "《象》曰：利艱貞吉，未光也。",
  "［釋文］未光大也，本亦無大字。 ",
  "六五，噬乾肉，得黃金，貞厲，无咎。",
  "《象》曰：貞厲无咎，得當也。",
  "上九，何校滅耳，凶。",
  "［釋文］何校，何可反，又音河。本亦作荷，音同。 ",
  "【集解】王肅曰：荷，擔也。［釋文］",
  "《象》曰：何校滅耳，聰不明也。",
  "【集解】馬融曰：耳無所聞也。［釋文］　鄭康成曰：目不明，耳不聰。　王肅曰：言其聰之不明。［并同］"
]