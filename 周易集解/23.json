[
  " ",
  "　 閱讀古書, 2, 3",
  "　剝卦　坤下艮上",
  "剝，不利有攸往。",
  "【集解】馬融曰：剝，落也。［釋文］ ",
  "《彖》曰：剝，剝也。柔變剛也。",
  "不利有攸往，小人長也。順而止之，觀象也。君子尚消息盈虛，天行也。",
  "《象》曰：山附於地，剝。上以厚下安宅。",
  "初六，剝牀以足，蔑貞凶。",
  "［釋文］蔑荀作滅。 ",
  "【集解】馬融曰：蔑，無也。　鄭康成曰：蔑，輕慢也。［并釋文］",
  "《象》曰：剝牀以足，以滅下也。",
  "六二，剝牀以辨，蔑貞凶。",
  "［釋文］辨，徐音辦，具之辦，足上也。鄭符勉反。王肅否勉反。",
  "【集解】馬融鄭康成曰：辨，足上也。［釋文］　黃穎曰：辨，牀簣也。　辥虞曰：辨，膝下也。［并同］ ",
  "《象》曰：剝牀以辯，未有與也。",
  "六三，剝之无咎。",
  "［釋文］六三剝无咎，作剝之无咎，非。",
  "《象》曰：剝之无咎，失上下也。",
  "六四，剝牀以膚，凶。",
  "［釋文］以膚，方于反，京作簠，謂祭器。 ",
  "《象》曰：剝牀以膚，切近災也。",
  "［釋文］切近如字。徐巨靳反。 ",
  "【集解】鄭康成曰：切近，切急也。［釋文］",
  "六五，貫魚，以宮人寵，无不利。",
  "［釋文］貫魚古亂反。徐音官穿也。",
  "【集解】陸希聲曰：无不利，事非无所不利也。［撮要］ ",
  "《象》曰：以宮人寵，終无尤也。",
  "上九，碩果不食。君子得輿，小人剝廬。",
  "［釋文］得輿音餘，京作德輿，董作德車。",
  "【集解】鄭康成曰：小人傲很，當剝徹廬舍而去。［周禮疏］ ",
  "《象》曰：君子得輿，民所載也。小人剝廬，終不可用也。",
  " "
]