[
  " ",
  "　 閱讀古書, 2, 3, 4, 5, 6",
  "　復卦　震下坤上",
  "復，亨。",
  "【集解】鄭康成曰：復，反也，還也，陰氣侵陽，陽失其位，至此始還反起於初，故謂之復。陽君象，君失國而還反，道德更興也。［春秋疏］ ",
  "出入无疾，朋來无咎。反復其道，",
  "［釋文］朋來，京作萠。反復，芳福反，劉本同，本又作覆。 ",
  "七日來復。",
  "【集解】鄭康成曰：建戌之月以陽氣始進，建亥之月，純陰用事，至建子之月，陽氣始生，隔此純陰一卦，卦主六日七分，舉其成數言之而云七日來復。［正義序］　褚氏曰：五月一陰生，至十一月一陽生，凡七月而云七日不云月者，欲見陽長，須速，故變月言日。　莊氏同。［疏］",
  "利有攸往。",
  "《彖》曰：復亨，",
  "剛反，動而以順行，",
  "［釋文］剛反絕句。 ",
  "是以出入无疾，朋來无咎。反復其道，七日來復，天行也。",
  "利有攸往，剛長也。",
  "復其見天地之心乎。",
  "《象》曰：雷在地中，復。先王以至日閉關，商旅不行，后不省方。",
  "【集解】鄭康成曰：資貨而行曰商，旅客也。［釋文］",
  "初九，不遠復，无祗悔，元吉。",
  "［釋文］祗音支，辭也，馬音之是反，韓康伯祁支反，王肅作禔，時支反，《九家》本作字，音支。",
  "【集解】馬融曰：祗，辭也。［釋文］　鄭康成曰：祗病也。　陸績曰：禔安也。　韓康伯曰：祗大也。［并同］　陸希聲曰：祗適也。［撮要］",
  "《象》曰：不遠之復，以修身也。",
  "六二，休復，吉。",
  "《象》曰：休復之吉，以下仁也。",
  "［釋文］以下仁也如字。徐戶嫁反。 ",
  "【集解】王肅曰：下附於仁。［釋文］ ",
  "六三，頻復，厲，无咎。",
  "［釋文］頻復如字，本又作嚬，嚬眉也。鄭作颦，音同。",
  "【集解】馬融曰：頻，憂頻也。［釋文］",
  "《象》曰：頻復之厲，義无咎也。",
  "六四，中行獨復。",
  "【集解】鄭康成曰：爻處五陰之中，度中而行，四獨應初。［漢上易］",
  "《象》曰：中行獨復，以從道也。",
  "六五，敦復，无悔。",
  "《象》曰：敦復无悔，中以自考也。",
  "【集解】鄭康成曰：考，成也。［釋文］　向秀曰：考，察也。［同］ ",
  "上六，迷復，凶、有災眚。",
  "［釋文］有灾，本又作災，鄭作烖。 ",
  "【集解】子夏傳曰：傷害曰災，妖祥曰眚。［釋文］　鄭康成曰：異自內生曰眚，自外曰祥，害物曰災。［同］",
  "用行師，終有大敗，以其國君凶，至於十年不克征。",
  "《象》曰：迷復之凶，反君道也。",
  " "
]