[
  " ",
  "　 閱讀古書, 2, 3, 4",
  "　无妄 　震下乾上",
  "无妄 ",
  "【集解】馬融曰：妄猶望，謂无所希望也。　鄭康成王肅同。［釋文］ ",
  "元享，利貞。其匪正有眚，不利有攸往。",
  "《彖》曰：无妄，剛自外來而為主於內。動而健，剛中而應。大亨以正，天之命也。其匪正有眚，不利有攸往。无妄之往，何之矣。",
  "【集解】 鄭康成曰：妄之言望，人所望宜正，行必有所望。行而无所望，是失其正，何可往也。［後漢書注］",
  "天命不祐，行矣哉。",
  "［釋文］不佑，本又作祐，馬作右。 ",
  "【集解】馬融曰：謂天下不右行也。［釋文］　鄭康成曰：佑，助也。［同］",
  "《象》曰：天下雷行，物與无妄，先王以茂對時育萬物。",
  "【集解】馬融曰：茂，勉也，對配也。［釋文］ ",
  "初九，无妄往，吉。",
  "《象》曰：无妄之往，得志也。",
  "六二，不耕穫，不菑畬，則利有攸往。",
  "［釋文］不耕穫，或依注，或不耕而穫，非。下句亦然。畬音餘，《字林》弋恕反。",
  "【集解】馬融曰：菑，田一歲也。畬，田三歲也。［釋文］　鄭康成曰：一歲曰菑，二歲曰新田，三歲曰畬。［王氏］　董遇曰：菑，反草也。悉耨曰畬。［釋文］",
  "《象》曰：不耕穫，未富也。",
  "六三，无妄之災，或繫之牛。行人之得，邑人之災。",
  "《象》曰：行人得牛，邑人災也。",
  "九四，可貞，无咎。",
  "《象》曰：可貞无咎，固有之也。",
  "九五，无妄之疾，勿藥有喜。",
  "《象》曰：无妄之藥，不可試也。",
  "上九，无妄行，有眚，无攸利。",
  "《象》曰：无妄之行，窮之災也。",
  " "
]