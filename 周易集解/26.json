[
  " ",
  "　 閱讀古書, 2, 3, 4, 5",
  "　大畜　乾下艮上",
  "大畜，利貞。",
  "［釋文］大畜本又作蓄。 ",
  "不家食，吉。利涉大川。",
  "《彖》曰：大畜剛健，篤實輝光，日新其德，",
  "［釋文］大畜剛健絕句。煇音輝。光絕句。日新其德，鄭以日新絕句，其德連下句。",
  "剛上而尚賢。能止健，大正也。",
  "不家食吉，養賢也。",
  "【集解】鄭康成曰：自九三至上九有頤象，居外是不家（食）吉而養賢。［禮記疏］ ",
  "利涉大川，應乎中也。",
  "《象》曰：天在山中，大畜。君子以多識前言往行，以畜其德。",
  "［釋文］多識如字，又音試，劉作志。 ",
  "初九，有厲，利已。",
  "［釋文］利已，夷止反，或音紀，姚同。 ",
  "《象》曰：有厲利已，不犯災也。",
  "九二，輿說輹。",
  "［釋文］輿本或作轝，音同。輹，音服，又音福，蜀才本同，或作輻，一云車旁作复，音福，車下縛也，作畐者音福，老子所云三十輻共一轂是也。",
  "【集解】馬融曰：說解也。［釋文］ ",
  "《象》曰：輿說輹，中无尤也。",
  "九三，良馬逐，利艱貞，吉。日閑輿衛，利有攸往。",
  "［釋文］良馬逐如字，鄭本作逐逐，一音冑。曰音越，鄭人實反。",
  "【集解】馬融曰：閑，習也。［釋文］　鄭康成曰：逐逐，兩馬走也。閑，習也。日習車徙也。　姚信曰：逐逐，疾並驅之貌。　劉氏曰：曰猶言也。［并同］",
  " 《象》曰：利有攸往，上合志也。",
  " 六四，童牛之牯，元吉。",
  "［釋文］牯，《九家》作告。［按］《說文》引作僮牛之告。",
  "【集解】 鄭康成曰：巽為木，互體震，震為牛之足，足在艮體之中，艮為手，持木以就足，是施牯。［周禮疏］　陸績曰：牯當作角。［釋文］　劉氏曰：童妾也，牯之言角也。［同］",
  "《象》曰：六四元吉，有喜也。",
  "六五，豶豕之牙，吉。",
  "［釋文］之牙，徐五加反。",
  "【集解】鄭康成曰：牙讀為互。［釋文］　劉氏曰：豕去勢曰豶。［同］　陸希聲同劉氏。［撮要］　褚氏曰：豶，除也，除其牙也。［疏］",
  "《象》曰：六五之吉，有慶也。",
  "上九，何天之衢，享。",
  "［釋文］何天音河，梁武帝音賀。",
  "【集解】馬融曰：四達謂之衢。［釋文］　鄭康成曰：艮為手，手上肩也。乾為首，首肩之間，荷物處。乾為天，艮為徑路，天衢象也。［後漢書注］　又曰：人君在上位，負荷天之大道。［文選注］",
  "《象》曰：何天之衢，道大行也。",
  "【集解】何氏曰：天衢既通，道乃大亨。［疏］",
  " "
]