[
  " ",
  "　 閱讀古書, 2, 3, 4",
  "　頤卦　震下艮上",
  "頤，貞吉。",
  "［釋文］頤，此篆文字也。",
  "【集解】陸希聲曰：頤大過與諸卦不同。大過從頤來，六爻皆相變，故卦有反合，爻有升降，所以明天人之理焉，故徵象會意，必本於此。［漢上圖］",
  " 觀頤，自求口實。",
  "《彖》曰：頤貞吉，養正則吉也。觀頤，觀其所養也。自求口實，觀其自養也。",
  "天地養萬物，聖人養賢以及萬民。頤之時大矣哉。",
  "《象》曰：山下有雷，頤。君子以慎言語，節飲食。",
  "【集解】荀爽曰：飲食失宜，患之所起。［口訣義］　先儒云：禍從口出，患從口入，故於所養而慎節也。［疏］ ",
  "初九，舍爾靈龜，觀我朵頤，凶。",
  "［釋文］朵，京作椯。",
  "【集解】 鄭康成曰：朵，動也。［釋文］",
  "《象》曰：觀我朵頤，亦不足貴也。",
  "六二，顛頤，拂經于丘頤，征凶。",
  "［釋文］拂，符弗反，違也，一音敷弗反，子夏傳作弗。",
  "【集解】子夏傳曰，弗，輔弼也。［釋文］　劉氏云：拂違也。［同］ ",
  "《象》曰：六二征凶，行失類也。",
  "六三，拂頤，貞凶。十年勿用，无攸利。",
  "《象》曰：十年勿用，道大悖也。",
  "六四，顛頤，吉。虎視眈眈，其欲逐逐，无咎。",
  "［釋文］虎視，徐市志反，又常止反。耽耽，丁南反，一音大南反。逐逐如字，敦實也。子夏傳作攸攸。《志林》*云：攸當為逐。蘇林音迪，荀作悠悠，劉作跾。",
  "*按：「志林」當作「字林」。",
  "【集解】馬融曰：兌為虎。［漢上易］　又曰：耽耽，虎下視貌。［釋文］　虞翻曰：艮為虎。［漢上易］　薛氏曰：逐逐，速也。［釋文］　劉氏曰：跾，遠也。",
  "《象》曰：顛頤之吉，上施光也。",
  "六五，拂經，居貞吉，不可涉大川。",
  "《象》曰：居貞之吉，順以從上也。",
  "上九，由頤，厲，吉。利涉大川。",
  "【集解】馬融曰：厲，危也。王肅同。［釋文］",
  "《象》曰：由頤，厲吉，大有慶也。",
  "【集解】鄭康成曰：君以得人為慶。［漢上易］",
  " "
]