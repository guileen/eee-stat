[
  " ",
  "　 閱讀古書, 2, 3, 4",
  "　大過　巽下兌上",
  "大過，棟橈。",
  "［釋文］大過，徐古臥反，罪過也，超過也。王肅音戈棟，徐丁貴反。",
  "【集解】 鄭康成曰：陽爻過也。［漢上易］",
  "利有攸往，亨。",
  "《彖》曰：大過，大者過也。",
  "棟橈，本末弱也。",
  "［釋文］弱本亦作溺，並依字讀。 ",
  "剛過而中，巽而說行，利有攸往，乃亨。",
  "大過之時大矣哉。",
  "《象》曰：澤滅木，大過。君子以獨立不懼，遯世无悶。",
  "［釋文］ 遯本又作遁，同，徒遜反。",
  "初六，藉用白茅，无咎。",
  "【集解】馬融曰：在下曰藉。［釋文］ ",
  "《象》曰：藉用白茅，柔在下也。",
  " 九二，枯楊生稊，老夫得其女妻，无不利。",
  "［釋文］枯楊如字，鄭音姑。稊，徒稽反。楊之秀也，鄭作荑，音夷。",
  "【集解】 鄭康成曰：枯謂無姑山榆，荑木更生，謂山榆之實。［釋文］　又曰：以丈夫年過娶二十之女，老婦年過嫁三十之男，皆得其女。［詩］",
  "《象》曰：老夫女妻，過以相與也。",
  "九三，棟橈，凶。",
  "《象》曰：棟橈之凶，不可以有輔也。",
  "九四，棟隆，吉。有他吝。",
  "《象》曰：棟隆之吉，不橈乎下也。",
  "九五，枯楊生華，老婦得其士夫，无咎无譽。",
  "［釋文］生華，如字。徐音花。无譽，音預，又音餘。 ",
  "《象》曰：枯楊生華，何可久也。老婦士夫，亦可醜也。",
  "上六，過涉滅頂，凶，无咎。",
  "《象》曰：過涉之凶，不可咎也。",
  " "
]