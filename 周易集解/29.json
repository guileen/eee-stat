[
  " ",
  "　 閱讀古書, 2, 3, 4, 5, 6, 7, 8",
  "　坎卦　坎下坎上",
  "習坎，有孚。",
  "［釋文］坎，徐若感反，本亦作埳，京劉作欿。",
  "【集解】 孟喜曰：自冬至初中孚用事，一月之策，九六七八，是為三十，而卦以地六，候以天五，五六相成，消息一變，十有二變而歲復初。坎離震兌二十四氣次主一爻，其初則二至二分也。坎以陰包陽，故自北正微陽動於下，升而未達，極於二月，凝凅之氣消，坎運終焉。春分出於震，始據萬物之元，為主於內，則羣陰化而從之，極於南正而豐大之變窮，震功究焉。離以陽包陰，故自南正微陰生於地下，積而未章，至於八月，文明之質衰，離運終焉。仲秋陰形於兌，始循萬物之末，為主於內，羣陽降而承之，極於北正而天澤之施窮，兌功究焉。故陽七之靜始於坎，陽九之動始於震，陰八之靜始於離，陰六之動始於兌，故四象之變者，皆兼六爻而中節之應備矣。［大衍曆］　劉氏曰：水流行不休，故曰習。",
  "維心亨，行有尚。",
  "《彖》曰：習坎，重險也。水流而不盈，行險而不失其信。",
  "維心亨，乃以剛中也。行有尚，往有功也。",
  "天險不可升也，地險山川丘陵也。",
  "王公設險以守其國，",
  "險之時用大矣哉。",
  "《象》曰：水洊至，習坎。君子以常德行習教事。",
  "［釋文］洊，在薦反，徐在悶反，就又才本反，京做臻，干作荐。",
  "【集解】劉氏曰：洊，仍也。［釋文］　莊氏曰：雖處危難之時，道教豈可忘哉。［口訣義］  ",
  "初六，習坎，入于坎窞，凶。",
  "［釋文］窞，徒坎反，王又作徒感反。",
  "【集解】  王肅曰：窞，坎底也。［釋文］",
  "《象》曰：習坎入坎，失道凶也。",
  "九二，坎有險，求小得。",
  "《象》曰：求小得，未出中也。",
  "六三，來之坎坎，險且枕，入于坎窞，勿用。",
  "［釋文］險且，古文及鄭向本作檢。枕，徐針鴆反，王肅針甚反，九家作玷，古文作沉。沉，直林反。",
  "【集解】鄭康成曰；木在手曰檢，在首曰枕。［釋文］　陸績曰：枕，閡礙險害之貌。［同］  ",
  "《象》曰：來之坎坎，終无功也。",
  "六四，樽酒，簋貳，用缶。",
  "［釋文］樽酒絕句，簋貳絕句，用缶絕句。舊讀樽酒簋絕句，貳用缶一句。",
  "【集解】鄭康成曰：六四上承九五，又互體在震上，天子大臣以王命出會諸侯，尊於簋副，設玄酒而用缶也。 ［禮記疏］　又曰：爻辰在丑，上值斗，可以斟之象。斗上有建星之形似簋。貳，副也。建星上有弁星，弁星之形又如缶。［詩疏］",
  "納約自牖，終无咎。",
  "［釋文］自牖，陸作誘。",
  "《象》曰：樽酒簋貳，剛柔際也。",
  "［釋文］樽酒簋，一本更有貳字。",
  "九五，坎不盈，祗既平，无咎。",
  "［釋文］祗，音支，又祈支反，京作視，古文同，音支，又上支反，安也。［按］《說文》引亦作禔。",
  "【集解】鄭康成曰：祗當為坻，小邱也。［釋文］",
  "《象》曰：坎不盈，中未光大也。",
  "上六，係用徽纆，寘于叢棘，三歲不得，凶。",
  "［釋文］寘，之鼓反，置也，劉作示，《子夏傳》作湜，姚作寔，置也，張作置，",
  "【集解】劉表曰： 徽纆索名，所以囚。［唐律表疏注］　又曰：示言眾議於九棘之下也。［釋文］　鄭康成曰：繋，拘也。爻辰在巳，巳為蛇，蛇之蟠屈似徽纆也。三五互體，艮又與震同體，艮為門闕，於木為多莭，震之所為，有叢拘之類。門闕之內有叢木，多莭之木，是天子外朝，左右九棘之象也。外朝者，所以詢事之處也。左嘉石平，罷民焉。右肺石達，窮民焉。罷民，邪惡之民也。上六，乘陽有邪惡之罪，故縛以徽纆，置於叢棘，而使公卿以下議之，其害人者置之圜土，而施職事焉。以明刑恥之能復者。上罪三年而赦，中罪二年而赦，下罪一年而赦。不得者，不自思以得正道，終不自改而出諸圜土者殺。故凶。［公羊疏］　虞氏曰：以置九棘取改過自新。［口訣義］　陸德明曰：三糾繩曰徽，二糾繩曰纆。［穀梁疏］",
  "《象》曰：上六失道，凶三歲也。"
]