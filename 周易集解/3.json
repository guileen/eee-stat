[
  " ",
  "　 閱讀古書, 2, 3, 4, 5, 6",
  "《孫氏周易集解》卷二",
  "陽湖　孫星衍　淵如纂",
  "上經屯傳第二",
  "　 屯卦　震下坎上",
  "屯，元亨利貞。勿用有攸往，利建侯。",
  "《彖》曰：屯，剛柔始交而難生。",
  "動乎險中，大亨貞。",
  "雷雨之動滿盈，",
  "【集解】周氏云：此一句覆釋亨也。萬物盈滿則亨通也。　褚氏同。［疏］",
  "天造草昧。",
  "【集解】鄭康成曰：造，成也。草，草創。昧，昧爽也。［文選注］　董遇曰：草昧微物。［釋文］",
  "宜建侯而不寧。",
  "【集解】鄭康成曰：而讀曰能，能猶安也。［釋文］",
  "《象》曰：雲雷屯，君子以經綸。",
  "［釋文］論，音倫。鄭如字，本亦作綸。",
  "【集解】鄭康成曰：謂論撰書禮樂，施政事。［釋文］　姚信曰：綸謂綱也。［疏］　黃穎曰：經綸，匡濟也。［釋文］　李氏曰：雲陰也，雷陽也，陰陽二氣相激，薄而未通感，情不相得，故難生也。君子處難之時，不得安然无事，經營綸理以輔屯難也。［口訣義］",
  "初九，磐桓，利居貞，利建侯。",
  "［釋文］磐本亦作盤，又作槃。",
  "【集解】馬融曰：盤桓，旋也。［釋文］",
  "《象》曰：雖磐桓，志行正也。以貴下賤，大得民也。",
  "六二，屯如邅如，",
  "【集解】子夏傳曰：如辭也。　馬融曰：邅如難行不進之貌。［并釋文］",
  "乘馬班加。",
  "［釋文］乘，繩證反。子夏傳音繩。班如，鄭本作般。案：《說文》引易曰：乘馬驙如。",
  "【集解】子夏傳曰：班如，相牽不進貌。［釋文］　馬融曰：班，班旋不進也。［疏］　鄭康成曰：馬牝牡曰乘。［釋文］",
  "匪寇婚媾，女子貞不字，十年乃字。",
  "［釋文］媾本作冓，本或作構者非。",
  "【集解】馬融曰：重婚曰媾。　鄭康成曰：冓猶會也。［并釋文］",
  "《象》曰：六二之難，乘剛也。十年乃字，反常也。 ",
  "六三，即鹿无虞，惟入於林中，",
  "［釋文］即鹿王肅作麓。",
  "【集解】王肅曰：麓，山足也。［釋文］",
  "君子幾，不如舍，往吝。",
  "［釋文］幾，徐音祝辭也，又音機，近也，速也。鄭作機。舍，式夜反，徐音捨。吝，力刃反，又力慎反。",
  "【集解】馬融曰：吝，恨也。　鄭康成曰：機，弩牙也。［并釋文］　王弼曰：見情者獲，直往即違。［口訣義］",
  "《象》曰：即鹿无虞，以從禽也。",
  "［釋文］以從如字。鄭黃子用反。",
  "君子舍之，往吝窮也。",
  "六四，乘馬班如，求婚媾，往吉，无不利。",
  "《象》曰：求而往，明也。",
  "九五，屯其膏，小貞吉，大貞凶。",
  "《象》曰：屯其膏，施未光也。",
  "上六，乘馬班如，泣血漣如。",
  "［案］漣《說文》引作慩。",
  "《象》曰：泣血漣如，何可長也。",
  " "
]