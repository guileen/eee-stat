[
  " ",
  "　 閱讀古書, 2, 3, 4, 5, 6, 7",
  "　離卦　離下離上",
  "離，利貞，亨。畜牝牛吉。",
  "［釋文］牝，頻忍反，徐又扶死反。",
  "《彖》曰：離，麗也。日月麗乎天。百穀草木麗乎土。",
  "［釋文］草木麗，《說文》作䕻土，王肅本作地。［按］《說文》引作百穀草木䕻於土。",
  "重明以麗乎正，乃化成天下。柔麗乎中正，故亨。是以畜牝牛吉也。",
  "《象》曰：明兩作離，",
  "【集解】  鄭康成曰：作，起也。　荀爽曰：作，用也。［并釋文］",
  "大人以繼明照于四方。",
  "【集解】鄭康成曰：明兩者，取君明上下，以明德相承，其於天下之事，无不見也。［文選注］",
  "初九，履錯然，敬之，无咎。",
  "［釋文］履錯，鄭徐七各反，馬七路反。",
  "《象》曰：履錯之敬，以辟咎也。",
  "六二，黃離，元吉。",
  "【集解】鄭康成曰： 離南方之卦，離為火，土託位焉，土色黃，火之子，喻子有明德，能附麗於父之道。文王之子發旦是也。［文選注］　又曰：慎成其業，故吉矣。［太平御覽］",
  "《象》曰：黃離元吉，得中道也。",
  "九三，日昃之離，",
  "［釋文］日昃，王嗣宗本做庂，音同。［按］《說文］引作。",
  "不鼓缶而歌，則大耋之嗟，凶。",
  "［釋文］鼓，鄭本作擊。大耋，田節反，王肅又他結反，京作絰，蜀才作咥。之嗟，如字，王肅又遭哥反，荀作差。凶，古文及鄭無凶字。",
  "【集解】馬融曰：七十曰耋。［釋文］　鄭康成曰：艮爻也。位近丑，丑上值弁星，弁星似缶。詩云，坎其擊缶。則樂器亦有缶。［詩疏］　又曰：大耋謂年踰七十也。［禮記疏］　王肅曰：八十曰耋。",
  "《象》曰：日昃之離，何可久也。",
  "九四，突如其來如，焚如，死如，棄如。",
  "［釋文］突，徒忽反，王肅唐屑反，舊又傷骨反，《字林》同，云暫出。［按］唐石經棄作弃。",
  "【集解】鄭康成曰： 震為長子，爻失正又互體兌。兌為附決。子居明法之家，而无正，何以自斷其君父不志也。突如，震之失正，不知其所如。又為巽，巽為進退，不知所從。不孝之罪，五刑莫大焉，得用議貴之辟刑之，若如所犯之罪。焚如，殺其親之刑。死如，殺人之刑。棄如，流宥之刑。［周禮疏］",
  "《象》曰：突如其來如，无所容也。",
  "六五，出涕沱若，",
  "［釋文］出，如字，徐尺遂反，王嗣宗敕類反。涕，徐他米反，又音弟。沱，徒河反，荀作池，一本作沲。若，古文若皆如此。",
  "戚嗟若，吉。",
  "［釋文］戚，千寂反，《子夏傳》作嘁，嘁子六反，咨慙也。",
  "《象》曰：六五之吉，離王公也。",
  "［釋文］離王公也，音麗，鄭作麗，梁武力智反，王嗣宗同。",
  "【集解】王肅曰：麗王者之後，為公。［釋文］ ",
  "上九，王用出征，有嘉折首，獲匪其醜，无咎。",
  "《象》曰：王用出征，以正邦也。",
  "［釋文］「王用出征，以正邦也」，王肅本此下更有「獲匪其醜，大有功也」。"
]