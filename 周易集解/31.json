[
  " ",
  "　 閱讀古書, 2, 3, 4, 5",
  "　咸卦　艮下兌上",
  "咸，亨，利貞，取女吉。",
  "［釋文］取本亦作娶，音同。",
  "【集解】先儒云：易之舊題分自此，以上三十卦為上經，已下三十四卦為下經。上經明天道，下經明人事。［疏］ ",
  "《彖》曰：咸，感也。柔上而剛下，二氣感應以相與。",
  "【集解】鄭康成曰：與猶親也。［釋文］",
  "止而說，男下女，是以亨利貞，取女吉也。天地感而萬物化生，聖人感人心而天下和平。觀其所感，而天地萬物之情可見矣。",
  "《象》曰：山上有澤，咸。君子以虛受人。",
  "【集解】何妥曰：虛心受人，不間不拒，即物來歸己，君子之志也。［口訣義］ ",
  "初六，咸其拇。",
  "［釋文］拇子夏作，荀作母。",
  "【集解】馬融曰：拇，足大指也。鄭薛同。　荀爽曰：母陰位之尊。［并釋文］",
  "《象》曰：咸其拇，志在外也。",
  "六二，咸其腓，凶。居吉。",
  "［釋文］腓，荀作肥。",
  "【集解】鄭康成曰：腓，膊腸也。［釋文］　史徵同。［口訣義］　荀爽曰：肥謂五也，尊盛故稱肥。［釋文］　王廙曰：動於腓腸，斯則行矣。［疏］",
  "《象》曰：雖凶居吉，順不害也。",
  "九三，咸其股，執其隨，往咎。",
  "《象》曰：咸其股，亦不處也。志在隨人，所執下也。",
  " 九四，貞吉，悔亡。憧憧往來，朋從爾思。",
  "［釋文］憧憧，昌容反，徐又音童，又音鐘，京作，《字林》云：遲也，丈冢反。",
  "【集解】馬融曰：憧憧，行貌。［釋文］　王肅曰：憧憧，往來不絕貌。　劉氏曰：憧憧，意未定也。［并同］ ",
  "《象》曰：貞吉悔亡，未感害也。憧憧往來，未光大也。",
  "九五，咸其脢，无悔。",
  "［釋文］脢，武杯反，又音每，王肅又音灰。",
  "【集解】《子夏傳》曰：在脊曰脢。［疏］　馬融曰：脢，背也。［同］　鄭康成曰：脢，背脊肉也。［釋文］　王肅曰：在背而夾脊。［疏］ ",
  "《象》曰：咸其脢，志末也。",
  "上六，咸其輔頰舌。",
  "［釋文］輔，虞作。頰，孟作俠。",
  "【集解】馬融曰：輔，上頷也。輔頰舌者，言語之具。［疏］",
  "《象》曰：咸其輔頰舌，媵口說也。",
  "［釋文］滕，九家作乘，虞作媵。口說如字，徐音脫，又始說反。",
  "【集解】舊說云：字作滕，徒登反。滕，競與也，所競者口，無復心實。［疏］　鄭康成云：字作媵。媵，送也。咸道極薄，徒送口舌，言語相感而已，不復有志於其間。［同］ "
]