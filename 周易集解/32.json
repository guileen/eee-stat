[
  " ",
  "　 閱讀古書, 2, 3, 4, 5",
  "　恒卦　巽下震上",
  "恒，亨，无咎，利貞。",
  "【集解】褚氏曰：三事謂无咎、利貞、利有攸往。　莊氏曰：三事者无咎一也，利二也，貞三也。　周氏云：三事者一亨也，二无咎，三利貞也。［并疏］",
  "利有攸往。",
  "《彖》曰：恒，久也。剛上而柔下，雷風相與，",
  "【集解】褚氏云：雷資風而益遠，風假雷而增威。［口訣義］",
  "巽而動，剛柔皆應，恒。",
  "恒亨，无咎，利貞，久於其道也。天地之道，恒久而不已也。利有攸往，終則有始也。日月得天而能久照，四時變化而能久成。聖人久於其道，而天下化成。觀其所恒，而天地萬物之情可見矣。",
  "《象》曰：雷風，恒。君子以立不易方。",
  "初六，浚恒，貞凶，无攸利。",
  "［釋文］浚，鄭作濬。 ",
  "《象》曰：浚恒之凶，始求深也。",
  "九二，悔亡。",
  "《象》曰：九二悔亡，能久中也。",
  "九三，不恒其德，或承之羞，貞吝。",
  "［釋文］或承，鄭本作咸承。",
  "【集解】正義曰：爻得正，互體為乾，乾有剛健之德，體在 巽，巽為進退，是不恒其德也。又互體為兌，兌為毀折，是將有羞辱也。［禮記疏］　後漢書注引作後或有羞辱也。",
  "《象》曰：不恒其德，无所容也。",
  "九四，田无禽。",
  "《象》曰：久非其位，安得禽也。",
  "六五，恒其德，貞，婦人吉，夫子凶。",
  "【集解】 正義曰：以陰爻而處尊位，是天子之女。又互體兌，兌為和說。至尊主家之女以和悅幹其家事，問正於人，故為吉也。應在九二，又男子之象。體在巽，巽為進退，是無所定而婦言是從，故云夫子凶也。［禮記疏］",
  "《象》曰：婦人貞吉，從一而終也。夫子制義，從婦凶也。",
  "上六，振恒，凶。",
  "［釋文］振恒，張作震。［按］《說文》引作榰恒，其義為長也。",
  "【集解】馬融曰：振，動也。［釋文］　鄭康成曰：振，搖落也。［同］",
  "《象》曰：振恒在上，大无功也。",
  " "
]