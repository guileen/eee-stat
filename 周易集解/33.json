[
  " ",
  "　 閱讀古書, 2, 3, 4",
  "　遯卦　艮下乾上",
  "遯，亨。小利貞。",
  "［釋文］遯字又作 ，又作遁，同隱去也。",
  "《彖》曰：遯亨，遯而亨也。剛當位而應，與時行也。",
  "小利貞，浸而長也。",
  "［釋文］而長，丁丈反，或如字。 ",
  "遯之時義大矣哉。",
  "《象》曰：天下有山，遯。君子以遠小人，不惡而嚴。",
  "初六，遯尾，厲，勿用有攸往。",
  "《象》曰：遯尾之厲，不往何災也。",
  "［釋文］何災，音河。褚河可反，今不用。 ",
  "六二，執之用黃牛之革，莫之勝說。",
  "［釋文］勝，升證反，又音升。說，王肅如字，師同，徐吐活反，又始銳反。",
  "【集解】王肅曰：說，解說也。［釋文］ ",
  "《象》曰：執用黃牛，固志也。",
  "九三，係遯，有疾厲，畜臣妾吉。",
  "［釋文］ 係遯，古詣反，本或作繫。",
  "《象》曰：係遯之厲，有疾憊也。",
  "［釋文］ 憊，王肅作斃，荀作備。",
  "【集解】鄭康成曰：憊，困也。［釋文］",
  "畜臣妾吉，不可大事也。",
  "九四，好遯，君子吉，小人否。",
  " ［釋文］ 小人否音鄙，惡也，徐方有反，鄭王肅備鄙反。",
  "【集解】馬融曰：好遯，君子吉，言身雖外，乃心在王室，此之謂也。小人則不然，身外，心必怨也。",
  "《象》曰：君子好遯，小人否也。",
  "九五，嘉遯，貞吉。",
  "《象》曰：嘉遯貞吉，以正志也。",
  "上九，肥遯，无不利。",
  "【集解】《子夏傳》曰：肥，饒裕也。［釋文］　《淮南．九師訓》曰：遯而能肥，吉孰大焉。［文選注］　《後漢書》注引作遯而能飛。",
  "《象》曰：肥遯无不利，无所疑也。",
  " "
]