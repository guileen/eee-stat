[
  " ",
  "　 閱讀古書, 2, 3, 4",
  "　大壯　乾下震上",
  "大壯，利貞。",
  "【集解】馬融曰：壯，傷也。［釋文］　鄭康成曰：壯，氣力浸強之名。　王肅曰：壯，盛也。［并同］",
  "《彖》曰：大壯，大者壯也。剛以動，故壯。",
  "大壯利貞，大者正也。正大而天地之情可見矣。",
  "《象》曰：雷在天上，大壯。君子以非禮弗履。",
  "初九，壯于趾，征凶有孚。",
  "《象》曰：壯於趾，其孚窮也。",
  "九二，貞吉。",
  "《象》曰：九二貞吉，以中也。",
  "九三，小人用壯，君子用罔，貞厲。",
  "【集解】馬融王肅云：罔，无也。［釋文］ ",
  "羝羊觸藩，羸其角。",
  "［釋文］觸，徐處六反。藩，方袁反，徐甫言反。羸 ，律悲反，又力追反，徐力皮反，王肅作縲，音螺，鄭虞作纍，張作蔂。",
  "【集解】馬融曰：藩，籬落也。羸，大索也。［釋文］　張氏曰：羝羊，羖羊也。［同］",
  "《象》曰：小人用壯，君子罔也。",
  "九四，貞吉，悔亡。藩決不羸，壯於大轝之輹。",
  "［釋文］之輹，本又作輻。",
  "《象》曰：藩決不贏，尚往也。",
  "六五，喪羊于易，无悔。",
  "［釋文］于易，以鼓反，鄭音亦，陸作場，謂壃場也。 ",
  "【集解】鄭康成曰：易謂佼易也。［釋文］　莊氏云：經止一言喪羊，而注為兩處分用。初云必喪其羊，失其所居，是自然應失。後云能喪壯於易，不於險難，故得无咎，自能喪其羊，二理自相矛盾。［疏］",
  "《象》曰：喪羊于易，位不當也。",
  "上六，羝羊觸藩，不能退，不能遂，无攸利，艱則吉。",
  "《象》曰：不能退，不能遂，不詳也。",
  "［釋文］不詳，詳審也，鄭王肅作祥，善也。 ",
  "艱則吉，咎不長也。",
  " "
]