[
  " ",
  "　 閱讀古書, 2, 3, 4, 5",
  "　晉卦　坤下離上",
  "晉，康侯用錫馬蕃庶，晝日三接。",
  "［釋文］晉，孟作齊，齊子西反，義同。蕃，音煩，鄭發袁反，庶如字，眾也，鄭止奢反。三，徐息慙反。接如字，鄭音捷。",
  "【集解】馬融曰：康，安也。［釋文］　鄭康成曰：康，尊也，廣也。蕃庶謂蕃遮禽也。接，勝也。　陸績曰：康，安也，樂也。［并同］",
  "《彖》曰：晉，進也。明出地上，順而麗乎大明。柔進而上行，是以康侯用錫馬蕃庶。晝日三接也。",
  "《象》曰：明出地上。晉。君子以自昭明德。",
  "【集解】周氏等為照，之召反，以為自照己身。［疏］ ",
  "初六，晉如，摧如，貞吉。罔孚，裕无咎。",
  "［釋文］摧如，罪雷反，退也。［按］《說文》引「罔孚」作「有孚」",
  "【集解】鄭康成曰：摧讀如南山崔崔之崔。［釋文］　何氏曰：摧退也，裕寬也，如辭也。［疏］",
  "《象》曰：晉如，摧如，獨行正也。裕无咎，未受命也。",
  "六二，晉如，愁如，貞吉。",
  "［釋文］愁，狀由反，鄭子小反。",
  "【集解】鄭康成曰：愁，變色貌。［釋文］",
  "受茲介福于其王母。",
  "【集解】馬融曰：介，大也。［釋文］",
  "《象》曰：受茲介福，以中正也。",
  "六三，衆允，悔亡。",
  "《象》曰：衆允之志，上行也。",
  "九四，晉如鼫鼠，貞厲。",
  "［釋文］鼫，《子夏傳》作碩鼠。",
  "【集解】鄭康成曰： 《詩》云：「碩鼠碩鼠，无食我黍。」",
  "《象》曰：鼫鼠貞厲，位不當也。",
  "六五，悔亡，矢得勿恤，往吉，无不利。",
  "［釋文］失得如字，孟馬鄭虞王肅本作矢。",
  "【集解】馬融王肅曰：離為矢。［釋文］",
  "《象》曰：矢得勿恤，往有慶也。",
  "上九，晉其角，",
  "惟用伐邑，厲吉无咎，貞吝。",
  "《象》曰：惟用伐邑，道未光也。",
  " "
]