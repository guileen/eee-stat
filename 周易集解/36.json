[
  " ",
  "　 閱讀古書, 2, 3, 4, 5",
  "　明夷卦　離下坤上",
  "明夷，利艱貞。",
  "《彖》曰：明入地中，明夷。",
  "內文明而外柔順，以蒙大難，",
  "【集解】鄭康成曰： 蒙，猶遭也。　一云蒙冒也。［并釋文］",
  "文王以之。",
  "［釋文］文王以之，鄭荀向作似之，下亦然。",
  "【集解】王肅曰：惟文王能用之。［釋文］",
  "利艱貞，晦其明也。內難而能正其志，箕子以之。",
  "《象》曰：明入地中，明夷。君子以蒞衆，",
  "［釋文］莅履二反，又律祕反。",
  "用晦而明。",
  "初九，明夷于飛，垂其翼。君子于行，三日不食。有攸往，主人有言。",
  "《象》曰：君子于行，義不食也。",
  "六二，明夷于左股，用拯馬壯，吉。",
  "［釋文］夷于子夏作睇，鄭陸同，亦作眱。左股，音古，馬王肅作般，姚作右般。用拯子夏作抍。［按］《說文》引作抍。",
  "【集解】馬融王肅云：般，旋也，日隨天左旋也。［釋文］　鄭康成曰：辰在酉，酉在（一作是）西方，又下體離，離為目。九三體在震，震東方。九三又在辰，辰得巽，氣為股。此謂六二有明徳，欲承九三，故云睇于左股。［禮記疏］　又曰：拯，承也。［釋文］　姚信曰：右般，自辰右旋入北。［同］　莊氏曰：言左者取其傷小，則比夷右未為切也。夷於左股，明避難不壯，不為闇主所疑，猶得處位，不至懷懼而行，然後徐徐用馬以自拯濟而獲其壯吉也。［疏］",
  "《象》曰：六二之吉，順以則也。",
  "九三，明夷于南狩，得其大首，不可疾貞。",
  "［釋文］南狩，本亦作守，同。",
  "《象》曰：南狩之志，乃大得也。",
  "六四，入于左腹，獲明夷之心，于出門庭。",
  "《象》曰：入于左腹，獲心意也。",
  "六五，箕子之明夷，利貞。",
  "［釋文］箕子之明夷，蜀才箕子作其。",
  "【集解】劉向云：今易箕子為荄滋。　鄒湛云：荀爽訓箕為荄，詁子為滋，漫衍無經，不可究詰。［并釋文］ ",
  "《象》曰：箕子之貞，明不可息也。",
  "上六，不明晦，初登于天，後入于地。",
  "《象》曰：初登于天，照四國也。後入于地，失則也。",
  " "
]