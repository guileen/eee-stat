[
  " ",
  "　 閱讀古書, 2, 3, 4",
  "　家人卦　離下巽上",
  "家人，利女貞。",
  "《彖》曰：家人，女正位乎內，男正位乎外。男女正，天地之大義也。",
  "家人有嚴君焉，父母之謂也。",
  "父父，子子，兄兄，弟弟，夫夫，婦婦，而家道正。正家而天下定矣。",
  "《象》曰：風自火出，家人。君子以言有物而行有恒。",
  "初九，閑有家，悔亡。",
  "【集解】馬融曰：閑，闌也，防也。　鄭康成曰：閑習也。［并釋文］",
  "《象》曰：閑有家，志未變也。",
  "六二，无攸遂，在中饋，貞吉。",
  "【集解】鄭康成曰： 二為陰爻得正於內。五陽爻也，得正於外，猶婦人自修正於內，丈夫修正於外。无攸遂言婦人无敢自遂也。爻體離又互體坎，火位在下，水在上，飪之象也。饋，食也，故云在在中饋也。［後漢書注］　［按］後漢書注又引鄭注云：中饋，酒食也。　魏徵曰：從子從夫，无所遂志。［撮要］",
  "《象》曰：六二之吉，順以巽也。",
  "九三，家人嗃嗃，悔厲吉。婦子嘻嘻，終吝。",
  "［釋文］嗃嗃，呼落反，又呼學反，荀作確確，劉作熇熇。嘻嘻，張作嬉嬉，陸作喜喜。",
  "【集解】馬融曰：嗃嗃，悅樂自得貌。嘻嘻，笑聲。　鄭康成曰：嗃嗃，苦熱之意。嘻嘻，驕佚喜笑之意。［并釋文］ ",
  "《象》曰：家人嗃嗃，未失也。婦子嘻嘻，失家節也。",
  "六四，富家大吉。",
  "《象》曰：富家大吉，順在位也。",
  "九五，王假有家，勿恤，吉。",
  "［釋文］王假，更白反，至也，徐古雅反。",
  "【集解】馬融曰：假，大也。［釋文］　鄭康成曰： 假，登也。［同］　先儒云：猶如舜能治家，處於媯汭，即是歸讓至焉。［口訣義］",
  "《象》曰：王假有家，交相愛也。",
  "上九，有孚威加，終吉。",
  "《象》曰：威如之吉，反身之謂也。",
  " "
]