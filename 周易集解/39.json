[
  " ",
  "　 閱讀古書, 2, 3, 4",
  "　蹇卦　艮下坎上",
  "蹇，利西南，",
  "［釋文］蹇，紀免反，王肅徐紀偃反。",
  "不利東北，利見大人，貞吉。",
  "《彖》曰：蹇，難也，險在前也。見險而能止，知矣哉。",
  "蹇，利西南，往得中也。",
  "［釋文］得中，如字，又張仲反。",
  "【集解】鄭康成曰： 中，和也。　王肅曰：中，適也。［并釋文］",
  "不利東北，其道窮也。利見大人，往有功也。當位貞吉，以正邦也。",
  "［釋文］荀陸本作正國，為漢朝諱。",
  "蹇之時用大矣哉。",
  "《象》曰：山上有水，蹇。",
  "【集解】陸績曰：水在山上，失流通之性，故曰蹇。通水流下，今在山上，不得下流，蹇之象。",
  "君子以反身修德。",
  "【集解】陸績曰：水本應山下，今在山上，終應反下，故曰反身。處難之時，不可以行，只可反自省察，修己德用，乃除難。君子通達道暢之時，並濟天下，處窮之時則獨善其身也。［疏］",
  "初六，往蹇，來譽。",
  "《象》曰：往蹇來譽，宜待也。",
  "［釋文］宜待也，張本作宜時也，鄭本宜待時也。",
  "六二，王臣蹇蹇，匪躬之故。",
  "《象》曰：王臣蹇蹇，終无尤也。",
  "九三，往蹇，來反。",
  "《象》曰：往蹇來反，內喜之也。",
  "［釋文］內喜如字，徐許意反，猶好也。",
  "六四，往蹇，來連。",
  "［釋文］來連，力善反，鄭如字。",
  "【集解】馬融曰：連亦難也。　鄭康成曰：連，遲久之意。［并釋文］ ",
  "《象》曰：往蹇來連，當位實也。",
  "九五，大蹇，朋來。",
  "《象》曰：大蹇朋來，以中節也。",
  "上六，往蹇，來碩，吉，利見大人。",
  "《象》曰：往蹇來碩，志在內也。利見大人，以從貴也。",
  " "
]