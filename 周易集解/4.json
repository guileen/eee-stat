[
  " ",
  "　 閱讀古書, 2, 3, 4, 5",
  "　蒙卦　坎下艮上",
  "蒙，亨。",
  "【集解】蒙者蒙蒙，物初生形，是其未開著之名也。人幼稚曰童，未冠之稱。亨者陽也。［公羊疏］",
  "匪我求童蒙，童蒙求我。",
  "［釋文］同字書作僮。",
  "【集解】鄭康成曰：牙體震而得中，嘉會禮通，陽自動其中，德於地道之上，萬物應之而萌芽生，教授之師取象焉，修道藝于其室，而童蒙者求為之弟子，非己乎求之也。［公羊疏］　又曰：童，未冠之稱。［釋文］",
  "初筮告，再三瀆，瀆則不告，",
  "［釋文］三息暫反，又如字。　［案］《說文》引作再三黷。",
  " 【集解】鄭康成曰：筮問也，瀆褻也。弟子初問，則告之以事義。不思其三隅相況，以反解而筮者，此勤師而功寡，學者之災也。瀆筮則不復告，欲令思而得之，亦所以利義而幹事是也。［公羊疏］",
  "利貞。",
  "《彖》曰：蒙，山下有險，險而止，蒙。",
  " 【集解】楊又曰：險而止，山也。險而動，泉也。動靜皆蒙險。［御覽］",
  "蒙亨，以亨行，時中也。",
  "［釋文］時中，張仲反，又如字，和也。",
  "匪我求童蒙，童蒙求我，志應也。",
  "［釋文］求我，一本來求我。",
  "初筮告，以剛中也。再三瀆，瀆則不告，瀆蒙也。蒙以養正，聖功也。",
  "《象》曰：山下出泉，蒙。君子以果行育德。",
  "初六，發蒙，利用刑人，用說桎梏，以往吝。",
  "［釋文］說，吐活反，徐又音稅。［案］：《說文》引作「以往遴」，遴，行難也。凡易內往吝、往見吝、以往吝，皆當從此，非悔吝之字也。《說文》又引作「以往吝」者，意後人所增。",
  " 【集解】鄭康成曰：木在足曰桎，在手曰梏。［周禮疏］",
  "《象》曰：利用刑人，以正法也。",
  "虞翻曰：坎為法，初發之正，故正法也。",
  "干寶曰：初六戊寅，平明之時，天光始照，故曰發蒙。此成王始覺周公至誠之象也。坎為法律，寅為貞廉，以貞用刑，故利用刑人矣。此成王將正四國之象也。說，解也。正四國之罪。宜釋周公之黨，故曰用說桎梏。既感金滕之文，追恨昭德之晚，故曰以往吝。初二失位，吝之由也。",
  "九二，包蒙，吉。納婦吉，子克家。",
  " 【集解】鄭康成曰：苞當作彪。彪，文也。［釋文］",
  "《象》曰：子克家，剛柔接也。",
  "六三，勿用娶女，見金夫，不有躬，无攸利。",
  "［釋文］取本又作娶。　",
  "《象》曰：勿用娶女，行不順也。",
  "六四，困蒙，吝。",
  "《象》曰：困蒙之吝，獨遠實也。",
  "六五，童蒙，吉。",
  "《象》曰：童蒙之吉，順以巽也。",
  "【集解】鄭康成曰：巽當作遜。［釋文］　褚氏曰：順者心不違也，巽者外迹相卑下也。［疏］",
  "上九，擊蒙，不利為寇，利禦寇。",
  "［釋文］擊馬鄭作繫。",
  "【集解】王肅曰：擊，治也。　",
  "《象》曰：利用禦寇，上下順也。",
  " "
]