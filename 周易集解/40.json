[
  " ",
  "　 閱讀古書, 2, 3, 4",
  "　解卦　坎下震上",
  "解，利西南，",
  "【集解】先儒皆讀為解諧買反。［疏］",
  "无所往，其來復吉。有攸往，夙吉。",
  "【集解】褚氏曰：世有无事求功，故誡以无難宜靜，亦有待敗乃救，故誡以有難須速也。［疏］",
  "《彖》曰：解，險以動，動而免乎險，解。",
  "解，利西南，往得衆也。 其來復吉，乃得中也。",
  "［釋文］李氏本上有「无所往」，三字衍。",
  "有攸往，夙吉，往有功也。",
  "天地解而雷雨作，雷雨作而百果草木皆甲坼。",
  "［釋文］坼，馬陸作宅。",
  "【集解】馬融曰：宅，根也。［釋文］　鄭康成曰：木實（本作碩）曰果，皆（本作解）讀如人倦之解。解謂坼嘑（嘑，火亞反。本作呼）。皮曰甲，根曰宅，宅居也。［文選注］　陸績與馬同。［釋文］ ",
  "解之時大矣哉。",
  "象》曰：雷雨作，解。君子以赦過宥罪。",
  "［釋文］宥罪，京作尤。",
  "初六，无咎。",
  "《象》曰：剛柔之際，義无咎也。",
  "九二，田獲三狐，得黃矢，貞吉。",
  "《象》曰：九二貞吉，得中道也。",
  "六三，負且乘，",
  "［釋文］且乘，如字，王肅繩證反。",
  "致寇至，貞吝。",
  "《象》曰：負且乘，亦可醜也。自我致戎，又誰咎也。",
  "［釋文］自我致戎，本或作致寇。",
  "九四，解而拇，朋至斯孚。",
  "［釋文］拇，荀作母。",
  "【集解】陸績曰：拇，足大指。　王肅曰：拇，手大指。［并釋文］",
  "《象》曰：解而拇，未當位也。",
  "六五，君子維有解，吉。有孚于小人。",
  "《象》曰：君子有解，小人退也。",
  "上六，公用射隼于高墉之上，獲之，无不利。",
  "《象》曰：公用射隼，以解悖也。",
  "【集解】 馬融曰：墉城也。［釋文］"
]