[
  " ",
  "　 閱讀古書, 2, 3, 4, 5",
  "　損卦　兌下艮上",
  "損，有孚，无吉，无咎可貞，利有攸往。",
  "【集解】先儒云：言既吉而无咎則可以為正。　莊氏曰：若行損有咎，則須補過，以正其失，今行損用信，則是无咎可正，故云无咎可貞。［并疏］",
  "曷之用？二簋可用享。",
  "［釋文］簋，蜀才作軌。享，香兩反，蜀才許庚反。",
  "【集解】鄭康成曰： 四以簋進黍稷於神也，初與二直其四與五承上，故用二簋。四，巽爻也，巽為木。五，離爻也，離為日。日體圓，木器而圓，簋象也。［考工記疏］",
  "《彖》曰：損，損下益上，其道上行。",
  "損而有孚，元吉，无咎。可貞。利有攸往。曷之用？二簋可用享。二簋應有時。",
  "［釋文］應，師如字，舊應對之應。",
  "損剛益柔有時。損益盈虛，與時偕行。",
  "《象》曰：山下有澤，損。君子以懲忿窒欲。",
  "［釋文］徵，劉作懲，蜀才作澄。窒，珍栗反，徐得悉反，鄭劉作懫。懫，止也。孟作侄，陸作脊。欲，孟作浴。 ",
  "【集解】鄭康成曰：徵猶清也。　劉氏曰：懲，清也。［并釋文］",
  "初九，已事遄往，无咎，酌損之。",
  "［釋文］已，本亦作以，虞作祀。遄，荀作顓。［按］《說文》引作吕。",
  "《象》曰：已事遄往，尚合志也。",
  "九二，利貞，征凶，弗損益之。",
  "《象》曰：九二利貞，中以為志也。",
  "六三，三人行，則損一人。一人行，則得其友。",
  "《象》曰：一人行，三則疑也。",
  "六四，損其疾，使遄有喜，无咎。",
  "《象》曰：損其疾，亦可喜也。",
  "六五，或益之十朋之龜，弗克違，元吉。",
  "【集解】馬融鄭康成曰：十朋之龜者，一曰神龜，二曰靈龜，三曰攝龜，四曰寶龜，五曰文龜，六曰筮龜，七曰山龜，八曰澤龜，九曰水龜，十曰火龜。［疏］",
  "《象》曰：六五元吉，自上祐也。",
  "［釋文］祐本亦作佑。",
  "上九，弗損益之，无咎，貞吉。利有攸往，得臣无家。",
  "《象》曰：弗損益之，大得志也。"
]