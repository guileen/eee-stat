[
  " ",
  "　 閱讀古書, 2, 3, 4, 5",
  "　 益卦　震下巽上",
  "益，利有攸往。",
  "【集解】 宋衷曰：明君之德必須損己而利人，則下盡益矣。［口訣義］　向秀曰：王之道志在惠下，故取下謂之損，與下謂之益。［疏］",
  "利涉大川。",
  "《彖》曰：益，損上益下，民說无疆。自上下下，其道大光。",
  "［釋文］下下，上遐嫁反，下如字。",
  "利有攸往，中正有慶。利涉大川，木道乃行。",
  "益動而巽，日進无疆。天施地生，其益无方。凡益之道，與時偕行。",
  "《象》曰：風雷，益。君子以見善則遷，有過則改。",
  "【集解】 《子夏傳》曰：雷以動之，風以散之，萬物皆益。　孟僖同。　何晏曰：取其最長可久之義也。［并疏］",
  "初九，利用為大作，元吉，无咎。",
  "《象》曰：元吉，无咎，下不厚事也。",
  "六二，或益之十朋之龜，弗克違，永貞吉。王用享于帝，吉。",
  "［釋文］享香兩反，王廙許庚反。",
  "《象》曰：或益之，自外來也。",
  "六三，益之用凶事，无咎。有孚中行，告公用圭。",
  "［釋文］用圭，王肅作用恒圭。 ",
  "《象》曰：益用凶事，固有之矣。",
  "六四，中行，告公從，利用為依遷國。",
  "《象》曰：告公從，以益志也。",
  "九五，有孚惠心，勿問元吉。有孚惠我德。",
  "《象》曰：有孚惠心，勿問之矣。惠我德，大得志也。",
  "上九，莫益之，或擊之，立心勿恒，凶。",
  "《象》曰：莫益之，徧辭也。",
  "［釋文］偏孟作徧。",
  "【集解】孟喜曰：徧，周帀也。［釋文］",
  "或擊之，自外來也。"
]