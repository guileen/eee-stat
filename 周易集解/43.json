[
  " ",
  "　 閱讀古書, 2, 3, 4, 5",
  "　 夬卦　乾下兌上",
  "夬，揚于王庭，孚號有厲，告自邑。不利即戎，利有攸往。",
  "《彖》曰：夬，決也，剛決柔也。",
  "［釋文］決，徐古穴反。",
  "健而說，決而和。",
  "揚于王庭，柔乘五剛也。孚號有厲，其危乃光也。告自邑，不利即戎，所尚乃窮也。利有攸往，剛長乃終也。",
  "【集解】 李翱曰：自古小人在上，最為難去，蓋得位得權，而勢不能搖奪，以四凶尚歷堯至舜而後能去，嘗玩易之夬，夫一陰在上，五陽並進，以剛決柔，宜若易然。然爻辭俱險而肆，蓋小人在上，故繇曰：剛長乃終是也。［王得臣塵史］",
  "《象》曰：澤上於天，夬。君子以施祿及下，居德則忌。",
  "初九，壯于前趾，往不勝為咎。",
  "［釋文］趾，荀作止。",
  "《象》曰：不勝而往，咎也。",
  "九二，惕號，莫夜有戎，勿恤。",
  "［釋文］惕，荀翟作錫。號，戶羔反。鄭王廙音号。莫，音暮，鄭如字。",
  "【集解】 荀爽曰：錫，賜也。　翟元同。［釋文］　鄭康成曰：莫無也，無夜非一夜也。",
  "《象》曰：有戎勿恤，得中道也。",
  " 九三，壯于頄，有凶。",
  "［釋文］頄，求龜反，顴也，又音求，又邱倫反，鄭作頯，頯夾而也。王肅音龜，江氏音琴威反，蜀才作仇。",
  "君子夬夬，獨行遇雨。若濡有慍，无咎。",
  "［釋文］慍，紆運反，舊於問反。",
  "《象》曰：君子夬夬，終无咎也。",
  "九四，臀无膚，其行次且。",
  "［釋文］臀，徐徒敦反，次本作趑或作，《說文》及鄭作趚，同，七私反。且本亦作趄，或作且，同，七餘反。",
  "【集解】 馬融曰：次，卻行不前也。且，語助也。［釋文］　王肅曰：趑趄，行止之礙也。［同］",
  "牽羊悔亡，聞言不信。",
  "［釋文］牽，子夏作掔。",
  "《象》曰：其行次且，位不當也。聞言不信，聰不明也。",
  "九五，莧陸夬夬，",
  "［釋文］莧，閑辯反，三家音胡練反，一本作莞，華板反，陸如字，蜀才作睦，睦親也，通也。",
  "【集解】《子夏傳》曰：莧陸，木根草莖，剛下柔上也。［疏］　孟喜曰：莧陸，獸名，夬有兌，兌為羊也。［路史注］　馬融鄭康成曰：莧陸一名商陸。　王肅同。［疏］　宋衷曰：莧，莧菜也。陸，商陸也。［釋文］　虞翻曰：莧，蕢也。陸，商也。［同］　董遇曰：莧，人莧也。陸，商陸也。［疏］　又曰：前人以莧陸為一草，陸之為葉，差堅於莧，莧根小，陸根大。［輯問］",
  "中行无咎。",
  "《象》曰：中行无咎，中未光也。",
  "上六，无號，終有凶。",
  "《象》曰：无號之凶，終不可長也。",
  "  "
]