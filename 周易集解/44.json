[
  " ",
  "　 閱讀古書, 2, 3, 4, 5",
  "　 姤卦　巽下乾上",
  "姤，女壯，",
  "［釋文］姤，鄭同，古文作遘。",
  "【集解】 薛虞曰：姤，古文作遘。［釋文］",
  "勿用取女。",
  "［釋文］娶，本亦作取。",
  "《彖》曰：姤，遇也。柔遇剛也。",
  "勿用娶女，不可與長也。",
  "天地相遇，品物咸章也。",
  "【集解】 荀爽曰：故萬物皆相見也。［漢上傳］",
  "剛遇中正，天下大行也。",
  "【集解】 莊氏曰：以女而遇五男，既不可取，天地匹配則能成品物，由是言之，若剛遇中正之柔，男得幽貞之女，則天下人倫之化乃得大行也。［疏］",
  "姤之時義大矣哉。",
  "《象》曰：天下有風，姤。后以施命誥四方。",
  "［釋文］誥，李古報反。鄭作詰，起一反，止也，王肅同。",
  "初六，繫于金柅，貞吉。",
  "［釋文］柅，徐乃履反，又女紀反，《說文》作檷，讀若昵，《字林》音乃米反，王肅作抳，從手，子夏作鑈，蜀才作尼。",
  "【集解】 馬融曰：柅者在車之下，所以止輪令不動者也。［疏］　王肅曰：柅織績之物，婦人所用。［同］",
  "有攸往，見凶。羸豕孚蹢躅。",
  "［釋文］羸，劣隨反，王肅同，鄭力追反。蹢，直戟反，徐治益反，一本作躑，古文作蹢。躅，本亦作，古文作。",
  "【集解】 陸績曰：羸讀作累。［釋文］",
  "《象》曰：繫于金柅，柔道牽也。",
  "九二，包有魚，无咎，不利賓。",
  "［釋文］包本亦作庖，同，白交反，鄭百交反，荀作胞。",
  "《象》曰：包有魚，義不及賓也。",
  " 九三，臀无膚，其行次且，厲，无大咎。",
  " 《象》曰：其行次且，行未牽也。",
  "九四，包无魚，起凶。",
  "《象》曰：无魚之凶，遠民也。",
  "九五，以杞包瓜，含章，",
  "［釋文］包，白交反，子夏作庖，馬鄭百交反。",
  "【集解】 《子夏傳》曰：作杞匏瓜。［疏］　馬融曰：杞，大木也。［釋文］　鄭康成曰：杞，柳也。　張氏曰：杞，苟杞也。［并同］　薛虞記曰：杞，杞柳也。杞性柔韌，宜屈撓，以（似）匏瓜。［疏］　史徵曰：杞，枸杞也。瓜，匏瓜也。杞生於肥地，匏瓜為物，繫而不食也。［口訣義］",
  "有隕自天。",
  "《象》曰：九五含章，中正也。有隕自天，志不舍命也。",
  "上九，姤其角，吝，无咎。",
  "《象》曰：姤其角，上窮吝也。",
  "王弼曰：進之於極，无所復遇，遇角而已，故曰姤其角也。進而无遇，獨恨而已，不與物牽，故曰上窮吝也。"
]