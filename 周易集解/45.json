[
  " ",
  "　 閱讀古書, 2, 3, 4",
  "　萃卦　坤下兌上",
  "萃，亨，王假有廟。",
  "［釋文］亨，王肅本同，馬鄭陸虞等並無此字。",
  "【集解】 周宏正曰：鬼神享德，不在食也。［口訣義］",
  "利見大人，亨，利貞。用大牲吉，利有攸往。",
  "《彖》曰：萃，聚也，順以說，剛中而應，故聚也。",
  "王假有廟，致孝享也。利見大人亨，聚以正也。用大牲吉，利有攸往，順天命也。",
  "觀其所聚，而天地萬物之情可見矣。",
  "《象》曰：澤上於地，萃。君子以除戎器，戒不虞。",
  "［釋文］除，本亦作儲，又作治，荀作慮。",
  "【集解】鄭康成曰：除，除去也。［釋文］　王肅姚信陸績曰：除猶修治也。　蜀才曰：除去戎器，修行文德也。［并同］ ",
  "初六，有孚不終，乃亂乃萃。若號，一握為笑，勿恤，往无咎。",
  "［釋文］若號絕句，戶報反，馬鄭王肅王廙戶羔反。握，傅氏作渥。",
  "【集解】 鄭康成曰：握讀為夫三為屋之屋。　蜀才同。［釋文］",
  "《象》曰：乃亂乃萃，其志亂也。",
  "六二，引吉，无咎。",
  "【集解】王肅曰：六二與九五相應，俱履貞正。引由迎也，為吉所迎，何咎之有。［舊唐書］",
  "孚乃利用禴。",
  "［釋文］禴，蜀才作躍，劉作。",
  "【集解】馬融曰：禴，殷春祭名。　王肅同。　鄭康成曰：禴，夏祭名也。［并釋文］ ",
  "《象》曰：引吉无咎，中未變也。",
  "六三，萃如嗟如，无攸利，往无咎，小吝。",
  "《象》曰：往无咎，上巽也。",
  "九四，大吉无咎。",
  "《象》曰：大吉无咎，位不當也。",
  "九五，萃有位，无咎，匪孚。元永貞，悔亡。",
  "《象》曰：萃有位，志未光也。",
  "［釋文］未光也，一本作志未光也。",
  "上六，齎咨涕洟，无咎。",
  "［釋文］齎，徐將池反，王肅將啼反。咨，音諮，右將利反。涕，徐音體。洟，他麗反，又音夷。",
  "【集解】 馬融曰：齎咨，悲聲怨聲。［釋文］　鄭康成曰：齎咨，嗟嘆之辭也。自目曰涕，自鼻曰洟。［同］",
  "《象》曰：齎咨涕洟，未安上也。",
  " "
]