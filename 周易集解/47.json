[
  " ",
  "　 閱讀古書, 2, 3, 4, 5",
  "　困卦　坎下兌上",
  "困，亨，貞大人吉，无咎。有言不信。",
  "《彖》曰：困，剛揜也。",
  "［釋文］揜，本又作掩，於檢反，李於範反，虞作弇。",
  "險以說，困而不失其所亨，其唯君子乎？貞大人吉，以剛中也。有言不信，尚口乃窮也。",
  "《象》曰：澤无水，困。君子以致命遂志。",
  "初六，臀困于株木。",
  "【集解】 陸希聲曰：坎於木為堅多心，株木之象。［會通］",
  "入于幽谷，三歲不覿。",
  "［釋文］谷，徐古木反。 ",
  "《象》曰：入于幽谷，幽不明也。",
  "九二，困于酒食，朱紱方來，",
  "【集解】 鄭康成曰：二據初，辰在未，未為土，此二為大夫有地之象。未上值天廚，酒食象。困于酒食者，采地薄，不足己用也。二與日為體離，為鎮霍。爻四為諸侯，有明德，受命當王者。離為火，火色赤，四爻辰在午時，離氣赤為朱是也。文王將王，天子制用朱韍。［儀禮疏］",
  "利用亨祀，征凶。无咎。",
  "《象》曰：困于酒食，中有慶也。",
  "六三，困于石，據於蒺藜，入于其宮，不見其妻，凶。",
  "《象》曰：據于蒺藜，乘剛也。入于其宮，不見其妻，不祥也。",
  "九四，來徐徐，困于金車，吝，有終。",
  "［釋文］徐徐，子夏作荼荼，翟同。荼音圖，金車本亦作金輿。",
  "【集解】 《子夏傳》曰：荼荼，內不定之意。　翟元同。［釋文］　馬融曰：徐徐，安行貌。［同］　何氏曰：九二以剛德勝，故曰金車也。［疏］",
  "《象》曰：來徐徐，志在下也。雖不當位，有與也。",
  "九五，劓刖，困於赤紱，",
  "［釋文］劓，徐魚器反。刖，徐五刮反，又音月，荀王肅本劓刖作臲，京作劓劊。",
  "【集解】荀爽曰：臲，不安貌。　王肅陸績同。［釋文］　鄭康成曰：劓刖當為倪。［同］　又曰：朱深曰赤。［王氏］　陸希聲曰：五以剛中處位，能去小人以救困者也。上六鼻之象，六三足之象，皆掩剛者，故刑而去之。［會通］",
  "乃徐有說，利用祭祀。",
  "［釋文］祭祀，本亦作享祀。",
  "《象》曰：劓刖，志未得也。乃徐有說，以中直也。利用祭祀，受福也。",
  "上六，困于葛藟，于臲卼 ，",
  "［釋文］藟，又作虆。臲，五結反，王肅研喆反，《說文》又作，牛列反，薛同。卼，五骨反，又音月。《說文》作，薛又作杌，字同。",
  "曰動悔有悔，征吉。",
  "【集解】向秀曰：曰言其无不然。［釋文］ ",
  "《象》曰：困于葛藟，未當也。動悔有悔，吉行也。",
  " "
]