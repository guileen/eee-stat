[
  " ",
  "　 閱讀古書, 2, 3, 4, 5",
  "　井卦　巽下坎上",
  "井，",
  "［釋文］井，精領反，《字林》作丼，子挺反。",
  "【集解】 宋衷曰：世本云：化益作井，化益伯益也，堯臣。［釋文］　鄭康成曰：井，法也。　周氏曰：井以不變更為義。［并同］　先儒曰：井以清絜為義。［口訣義］",
  "改邑不改井，无喪无得，往來井井。汔至，亦未繘井，",
  "［釋文］汔，徐許訖反，幾也，王肅音其乞反。繘，音橘，徐又居密反，又其律反，又音述。",
  "【集解】鄭康成曰：繘，綆也。",
  "羸其瓶，凶。",
  "［釋文］羸，律悲反，徐力追反，蜀才作累。",
  "【集解】鄭康成曰： 羸讀曰虆。［釋文］",
  "《彖》曰：巽乎水而上水，井。井養而不窮也。",
  "［釋文］養如字，徐以上反。",
  "改邑不改井，乃以剛中也。汔至亦未繘井，未有功也。羸其瓶，是以凶也。",
  "《象》曰：木上有水，井。",
  "［釋文］上如字，師又時掌反。",
  "君子以勞民勸相。",
  "［釋文］相，息亮反，王肅如字。",
  "【集解】周宏正曰：勸助民人，使功日濟。［口訣義］",
  "初六，井泥不食，舊井无禽。",
  "《象》曰：井泥不食，下也。舊井无禽，時舍也。",
  "九二，井谷射鮒，甕敝漏。",
  "［釋文］谷，古木反，又音浴。射食亦反，徐食夜反，鄭王肅皆音亦，荀作耶。甕，屋送反，李於鐘反，鄭作甕，《說文》作罋。敝，婢世反，王肅徐扶滅反。",
  "【集解】《子夏傳》曰：鮒，謂蝦蟇也。［釋文］　鄭康成曰：九二，坎爻也。坎為水，上直巽。九三艮爻也。艮為山，山上有井，必因谷水所生魚，無大魚但多鮒魚耳，言微小也。夫感動天地，此魚之至大。射鮒井谷，此魚之至小，故以相況。［文選注］　又曰：射，厭也。甕，停水器也。［釋文］　王肅曰：射，厭也。鮒，小魚也。［御覽］ ",
  "《象》曰：井谷射鮒，无與也。",
  "九三，井渫不食，為我心惻。",
  "［釋文］渫，息列反，徐又食列反。　［按］唐石經渫作。",
  "【集解】鄭康成曰： 謂已浚渫也，猶臣修正其身以事君。［文選注］　向秀曰：渫者浚治去泥污也。［史記注］　黃潁曰：浚治也。［釋文］　張璠曰：可為惻然，傷道未行也。［史記注］",
  "可用汲，王明，並受其福。",
  "【集解】京房曰：言我道可汲而用也。［史記注］",
  "《象》曰：井渫不食，行惻也。求王明，受福也。",
  "六四，井甃，无咎。",
  "【集解】《子夏傳》曰：甃，修治也。［釋文］　馬融曰：為瓦裏，下達上也。　干寶曰：以甎壘井曰甃。［并同］",
  "《象》曰：井甃无咎，修井也。",
  "九五，井冽，寒泉食。",
  "［釋文］冽，音列，王肅音例。",
  "《象》曰：寒泉之食，中正也。",
  "上六，井收勿幕，有孚元吉。",
  "［釋文］收，徐詩救反。又如字。荀作甃。干本勿作网。",
  "【集解】馬融曰：收，汲也。［釋文］　陸績曰：收，井幹也。［同］",
  "《象》曰：元吉在上，大成也。"
]