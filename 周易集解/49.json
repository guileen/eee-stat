[
  " ",
  "　 閱讀古書, 2, 3, 4",
  "　革卦　離下兌上",
  "革，",
  "【集解】馬融曰：革，改也。［釋文］",
  "已日乃孚，元亨利貞，悔亡。",
  "【集解】宋衷曰：人心習常，不說改易，及變之後，樂其所成，故即日不孚，已日乃孚矣。［口訣義］",
  "《彖》曰：革，水火相息，",
  "［釋文］息如字，《說文》作熄。",
  "【集解】馬融曰：息，滅也。［釋文］ ",
  "二女同居，其志不相得，曰革。",
  "已日乃孚，革而信之。",
  "［釋文］革而信之，一本無之字。 ",
  "文明以說，大亨以正，革而當，其悔乃亡。",
  "天地革而四時成。湯武革命，順乎天而應乎人。革之時大矣哉。",
  "《象》曰：澤中有火，革。君子以治曆明時。",
  "初九，鞏用黃牛之革。",
  "【集解】馬融曰：鞏，固也。［釋文］",
  "《象》曰：鞏用黃牛，不可以有為也。",
  "六二，已日乃革之，征吉，无咎。",
  "《象》曰：已日革之，行有嘉也。",
  "［釋文］行如字，又下孟反。",
  "九三，征凶，貞厲。革言三就，有孚。",
  "《象》曰：革言三就，又何之矣。",
  "九四，悔亡，有孚，改命吉。",
  "《象》曰：改命之吉，信志也。",
  "九五，大人虎變，未占有孚。",
  "《象》曰：大人虎變，其文柄也。",
  "上六，君子豹變，小人革面，征凶。居貞吉。",
  "《象》曰：君子豹變，其文蔚也。",
  "［釋文］蔚，音尉，又紆弗反，《說文》作斐。",
  "小人革面，順以從君也。",
  " "
]