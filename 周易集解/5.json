[
  "　 閱讀古書, 2, 3, 4, 5",
  "　需卦　乾下坎上",
  "需，有孚，光亨，貞吉。",
  "［釋文］需字從兩重而者非。有孚，徐音敷，信也，又作旉。光，師讀絕句*。亨貞吉一句，馬鄭總為一句。",
  "*原文誤為「旬」。",
  "利涉大川。",
  " 【集解】鄭康成曰：需讀為秀，陽氣秀而不直前者，畏上坎也。［釋文］",
  "《彖》曰：需，須也，險在前也，剛健而不陷。其義不困窮矣。",
  "需，有孚，光亨，貞吉。位乎天位，以正中也。",
  "［釋文］位乎，如字。鄭音涖。［案］唐石經乎作于。",
  "利涉大川，往有功也。",
  "《象》曰：雲上於天，需。",
  "［釋文］王肅本作「雲在天上」。［案］李鼎祚本及史氏口訣義皆於作于。",
  " 【集解】干寶曰：上，升也。",
  "君子以飲食宴樂。",
  "［釋文］宴，烏練反，徐烏殄反，安也。李軌，烏衍反。",
  " 【集解】鄭康成曰：宴，享宴也。　干寶曰：宴，安也。［并釋文］",
  "初九，需于郊，利用恒，无咎。",
  "《象》曰：需于郊，不犯難行也。利用恒无咎，未失常也。",
  "［釋文］利用恒，本亦有无咎者。",
  "九二，需于沙，小有言，終吉。",
  "［釋文］于沙，鄭作沚。",
  " 【集解】鄭康成曰：沙，接水者。［詩疏］　［案］沙當作［釋文］　作沚者字之譌也。",
  "《象》曰：需于沙，衍在中也。",
  "［釋文］衍，以善反，徐怡戰反。",
  "雖小有言，以吉終也。",
  "九三，需于泥，致寇至。",
  "［釋文］寇，鄭王本作戎。",
  "《象》曰：需于泥，災在外也。",
  "［案］宋石經災作灾。",
  "自我致寇，敬慎不敗也。",
  "六四，需于血，出自穴。",
  "《象》曰：需于血，順以聽也。",
  "九五，需于酒食，貞吉。",
  "《象》曰：酒食貞吉，以中正也。",
  "上六，入于穴，有不速之客三人來，敬之終吉。",
  "【集解】馬融曰：速，召也。［釋文］",
  "《象》曰：不速之客來，敬之終吉。雖不當位，未大失也。",
  "  "
]