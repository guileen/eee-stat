[
  " ",
  "　 閱讀古書, 2, 3, 4, 5",
  "　震卦　震下震上",
  "震，亨。震來虩虩，",
  "［釋文］虩虩，荀作愬愬。",
  "【集解】馬融鄭康成曰：虩虩，恐懼貌。［釋文］　陸希聲曰：虩，蠅虎，始在穴中，跳躍而出，象人心之恐動也。［撮要］ ",
  "笑言啞啞，",
  "［釋文］言亦作語。",
  "【集解】馬融曰：啞啞，笑聲。［釋文］　鄭康成曰：啞啞，樂也。［同］ ",
  "震驚百里，不喪匕鬯。",
  "【集解】鄭康成曰：驚之言警戒也。［詩疏］　又曰：鬯者秬黍之酒，其氣調暢，故謂之鬯。［疏］　陸績曰：匕者棘匕，橈鼎之器。　先儒云：雷之發聲，聞乎百里，故古帝王制國，公侯地方百里，故以象焉。　又云：匕形似畢，但不兩岐耳，以棘木為之，長二尺，刊柄與末。《詩》云：有梂棘匕是也。用棘者，取其赤心之義。［并同］",
  "《彖》曰：震，亨，震來虩虩，恐致福也。笑言啞啞，後有則也。",
  "震驚百里，驚遠而懼邇也。出可以守宗廟社稷，以為祭主也。",
  "【集解】王肅曰：在有靈而尊者莫若於天，有靈而貴者莫若於王，有聲而威者莫若於雷，有政而嚴者莫若於侯。是以天子當乾，諸侯用震。地不過一同，雷不過百里。政行百里，則匕鬯亦不喪。祭祀國家大事，不喪，宗廟安矣。處則諸侯執其政，出則長子掌其祀。［御覽］",
  "《象》曰：洊雷震，君子以恐懼修省。",
  "［釋文］洊，在薦反，徐又在悶反。",
  "初九，震來虩虩，後笑言啞啞，吉。",
  "《象》曰：震來虩虩，恐致福也。笑言啞啞，後有則也。",
  "六二，震來厲，億喪貝，躋于九陵，勿逐，七日得。",
  "［釋文］億，本又作噫，同，於其反，辭也，鄭於力反，喪，息浪反，荀如字。貝如字，荀作敗。躋，本又作隮。",
  "【集解】鄭張成曰：十萬，億。［釋文］",
  "《象》曰：震來厲，乘剛也。",
  "六三，震蘇蘇，震行无眚。",
  "【集解】馬融曰：蘇蘇，尸祿素餐貌。［釋文］　鄭康成曰：蘇蘇，不安也。　王肅曰：蘇蘇，躁動貌。［并同］",
  "《象》曰：震蘇蘇，位不當也。",
  "九四，震遂泥。",
  "［釋文］泥，乃計反，荀本遂作隊，泥音乃低反。",
  "【集解】鄭眾曰：身既不安，豈能安眾。［口訣義］ ",
  "《象》曰：震遂泥，未光也。",
  "六五，震，往來厲，億无喪有事。",
  "《象》曰：震往來厲，危行也。其事在中，大无喪也。",
  "上六，震索索，視矍矍，",
  "［釋文］視如字，徐市至反。矍矍，俱縛反，徐許縛反。",
  "【集解】馬融曰：索索，內不安貌。矍矍，中未得之貌。［釋文］　鄭康成曰：索索，猶縮縮，足不正也。矍矍，目不正。［同］ ",
  "征凶。震不于其躬，于其鄰，无咎。婚媾有言。",
  "《象》曰：震索索，中未得也。雖凶无咎，畏鄰戒也。"
]