[
  " ",
  "　 閱讀古書, 2, 3, 4, 5",
  "　 漸卦　艮下巽上",
  "漸，女歸吉，利貞。",
  "《彖》曰：漸之進也，女歸吉也。",
  "［釋文］王肅本作女歸吉利貞。",
  "進得位，往有功也。進以正，可以正邦也。其位剛得中也。止而巽，動不窮也。",
  "《象》曰：山上有木，漸。君子居賢德善俗。",
  "［釋文］王肅作善風俗。",
  "【集解】侯果曰：賢者德成之名，德是資賢之實也。［口訣義］",
  "初六，鴻漸于干，小子厲，有言，无咎。",
  "【集解】鄭康成曰：干謂大水之傍，故停水處。［詩疏］　陸績曰：水畔稱干。［釋文］　荀爽王肅曰：干，山間澗水也。 　翟元曰：干，涯也。［并同］",
  "《象》曰：小子之厲，義无咎也。",
  "六二，鴻漸于磐，飲食衎衎，吉。",
  "【集解】馬融曰：山中石磐紆，故稱磐也。［疏］　又曰： 衎衎，饒衎也。［釋文］　王肅曰：衎衎，寬饒之貌。［文選注］",
  "《象》曰：飲食衎衎，不素飽也。",
  "九三，鴻漸于陸，",
  "【集解】馬融曰：山上高平曰陸。［釋文］ ",
  "夫征不復，婦孕不育，凶。",
  "［釋文］孕，以證反，《說文》戈飯反，荀作乘。 ",
  "【集解】鄭康成曰：九三上與九五互體為離，離為大腹，孕之象也。又互體為坎，坎為丈夫，坎為水，水流而去，是夫征不復也。夫既不復，則婦人之道顛覆，故孕而不育。［禮記疏］　又曰：孕猶娠也。［釋文］",
  "利用禦寇。",
  "［案］史徵本利有用字。",
  "《象》曰：夫征不復，離群醜也。",
  "【集解】鄭康成曰：離猶去也。［釋文］",
  "婦孕不育，失其道也。利用禦寇，順相保也。",
  "［案］李氏本相作象。 ",
  "六四，鴻漸于木，或得其桷，无咎。",
  "【集解】馬融陸績曰：桷，榱也。［釋文］　翟元曰：方曰桷，桷，椽也。［同］",
  "《象》曰：或得其桷，順以巽也。",
  "九五，鴻漸于陵，婦三歲不孕，",
  "【集解】陸績曰：陵陸俱是高處，然陵卑於陸也。［口訣義］ ",
  "終莫之勝，吉。",
  "《象》曰：終莫之勝吉，得所願也。",
  "上九，鴻漸于陸，其羽可用為儀，吉。",
  "《象》曰：其羽可用為儀吉，不可亂也。",
  " "
]