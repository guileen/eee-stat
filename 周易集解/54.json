[
  " ",
  "　 閱讀古書, 2, 3, 4",
  "　 歸妹卦　兌下震上",
  "歸妹，",
  "【集解】虞翻曰：九女者貴其男女繼嗣宗享不絕也。［口訣義］ ",
  "征凶，无攸利。",
  "《彖》曰：歸妹，天地之大義也。天地不交而萬物不興。歸妹，人之終始也。",
  "說以動，所歸妹也。",
  "［釋文］所歸妹也，本或作所以歸妹。 ",
  "征凶，位不當也。无攸利，柔乘剛也。",
  "《象》曰：澤上有雷，歸妹。君子以永終知敝。",
  "初九，歸妹以娣，跛而履，征吉。",
  "《象》曰：歸妹以娣，以恒也。跛而履，吉相承也。",
  "九二，眇而視，利幽人之貞。",
  "《象》曰：利幽人之貞，未變常也。",
  "六三，歸妹以須，反歸以娣。",
  "［釋文］須荀陸作嬬。",
  "【集解】鄭康成曰：須，有才智之稱，天文有須女，屈原之姊名女須。［詩疏］　陸績曰：須，妾也。［釋文］　陸希聲曰：在天文，織女為貴，須女為賤。［撮要］",
  "《象》曰：歸妹以須，未當也。",
  "九四，歸妹愆期，遲歸有時。",
  "［釋文］遲，雉夷反，一音直翼反。 ",
  "【集解】馬融曰：愆，過也。　陸績曰：遲，待也。［并釋文］",
  "《象》曰：愆期之志，有待而行也。",
  "［釋文］有待而行也，一本待作時。 ",
  "六五，帝乙歸妹，其君之袂，不如其娣之袂良。月幾望，吉。",
  "［釋文］幾，音機，又音祈，荀作既。 ",
  "《象》曰：帝乙歸妹，不如其娣之袂良也。其位在中，以貴行也。",
  "上六，女承筐无實，",
  "［釋文］承匡，鄭作筐。 ",
  "【集解】鄭康成曰：宗廟之禮，主婦奉筐米。［儀禮疏］　又曰：士昏禮云：婦人三月而後祭行。［詩疏］",
  "士刲羊无血，无攸利。",
  "［釋文］ 刲，古圭反，一音工惠反。",
  "【集解】馬融曰：刲，刺也。［釋文］",
  "《象》曰：上六无實，承虛筐也。",
  " "
]