[
  " ",
  "　 閱讀古書, 2, 3, 4, 5, 6",
  "　豐卦　離下震上",
  "豐，亨，",
  "［釋文］豐，芳忠反，《字林》匹忠反。 ",
  "【集解】鄭康成曰：豐之言倎，充滿意也。［釋文］",
  "王假之，",
  "［釋文］假，庚白反，至也。馬古雅反。",
  "【集解】馬融曰：假，大也。［釋文］",
  "勿憂，宜日中。",
  "《彖》曰：豐，大也。明以動，故豐。",
  "王假之，尚大也。勿憂，宜日中，宜照天下也。",
  "日中則昃，",
  "［釋文］昃，孟作稷。 ",
  "月盈則食，",
  "［釋文］食或作蝕，非。 ",
  "【集解】鄭康成曰：言皆有休已，無常盛也。［公羊疏］",
  "天地盈虛，與時消息，而況於人乎，況於鬼神乎。",
  "《象》曰：雷電皆至，豐。君子以折獄致刑。",
  "初九，遇其配主，",
  "［釋文］配，鄭作妃。 ",
  "【集解】鄭康成曰：嘉耦曰妃。［釋文］",
  "雖旬无咎，往有尚。",
  "［釋文］旬如字，王肅尚純反，或音脣，荀作均，劉昞作鈞。 ",
  "【集解】鄭康成曰：初修禮，上朝四，四以匹敵恩厚待之，雖留十日，不為咎。［詩疏］",
  "《象》曰：雖旬无咎，過旬災也。",
  "六二，豐其蔀，日中見斗，往得疑疾。",
  "［釋文］蔀，音部，王廙同，蒲戶反，王肅普荀反，鄭薛作菩。見斗，孟作見主。 ",
  "【集解】馬融曰：蔀，小也。　鄭康成曰：菩，小席。　薛氏同。［并釋文］　陸希聲曰：蔀，茂盛周匝之義。［漢上易］",
  "有孚發若，吉。",
  "《象》曰：有孚發若，信以發志也。",
  "九三，豐其沛，日中見沬，",
  "［釋文］沛，本或作旆，謂旛幔，又普貝反。王廙豐蓋反，又補賴反，徐普蓋反，子夏作芾，鄭干作韋。沬，徐武蓋反，又亡對反，微昧之光也。《字林》作昧，亡太反，云斗杓後星，鄭作昧。",
  "【集解】《子夏傳》曰：芾，小也，昧星之小者。［釋文］　馬融曰：昧星之小者。　鄭康成干寶曰：韋，祭祀之蔽膝。　服虔曰：昧日中而昏也。　薛氏曰：昧，輔星也。　姚信曰：沛，滂沛也。　王肅曰：沬，音妹。［并同］　陸希聲曰：沐者斗槩謂斗之輔星，斗以象大臣，槩以象家臣。［撮要］  ",
  "折其右肱，无咎。",
  "［釋文］肱嶢作股。 ",
  "【集解】鄭康成曰：三艮爻，艮為手，互體為巽，巽又為進退，手而便於進退，右肱也，猶大臣用事於君，君能誅之，故无咎。［儀禮疏］",
  "《象》曰：豐其沛，不可大事也。折其右肱，終不可用也。",
  "九四，豐其蔀，日中見斗，遇其夷主，吉。",
  "《象》曰：豐其蔀，位不當也。日中見斗，幽不明也。遇其夷主，吉行也。",
  "六五，來章，有慶譽，吉。",
  "《象》曰：六五之吉，有慶也。",
  "上六，豐其屋，蔀其家。",
  "［按］《說文》豐其屋字作寷， 云大屋也。",
  "闚其戶，闃其无人。三歲不覿，凶。",
  "［釋文］闚，苦鵙反，徐苦鶂反，一音苦馘反，姚作，孟作窒，並通。",
  "【集解】馬融鄭康成曰：闃，无人貌。［釋文］ ",
  "《象》曰：豐其屋，天際翔也。",
  "［釋文］翔，鄭王肅作祥。［按］李鼎祚本亦作祥。",
  "【集解】鄭康成曰：際，當為瘵。瘵，病也。［釋文］",
  "闚其戶，闃其无人，自藏也。",
  "［釋文］藏，如字。眾家作戕，慈羊反。",
  "【集解】  馬融王肅曰：戕殘也。　鄭康成曰：戕傷也。［并釋文］"
]