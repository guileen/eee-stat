[
  " ",
  "　 閱讀古書, 2, 3, 4, 5",
  "　旅卦　艮下離上",
  "旅，小亨，旅貞吉。",
  "【集解】王肅曰：旅，軍旅也。［釋文］",
  "《彖》曰：旅小亨。柔得中乎外，而順乎剛，止而麗乎明，是以小亨旅貞吉也。旅之時義大矣哉。",
  "《象》曰：山上有火，旅。君子以明慎用刑，而不留獄。",
  "初六，旅瑣瑣，斯其所取災。",
  "［釋文］瑣鎖，或作璅字者非也。",
  "【集解】馬融曰：瑣瑣，疲弊貌。［釋文］　鄭康成曰：瑣瑣猶小小也，爻互體艮，艮小石，小小之象。三為聘客，初與二其介也，介當以篤實之人為之，而用小人瑣瑣然。客主人為言不能辭曰非禮，不能對曰非禮。每者不能以禮行之，則其所以得罪。［儀禮疏］　王肅曰：瑣，細小貌。［釋文］ ",
  "《象》曰：旅瑣瑣，志窮災也。",
  "六二，旅即次，懷其資，得僮僕貞。",
  "［釋文］懷其資本或作懷其資斧，非。",
  "《象》曰：得僮僕貞，終无尤也。",
  "九三，旅焚其次，喪其僮僕，貞厲。",
  "《象》曰：旅焚其次，亦以傷矣。以旅與下，其義喪也。",
  "九四，旅于處，得其資斧，我心不快。",
  "［釋文］資斧，《子夏傳》及眾家並作齊斧，虞喜志林云：齊當作齋，齋戒入廟而受斧。",
  "【集解】 張軌曰：齊斧蓋黃鉞斧也。［釋文］　張晏曰：齊，整齊也。　應邵曰：齊利也。［并同］",
  "《象》曰：旅于處，未得位也。得其資斧，心未快也。",
  "六五，射雉，一矢亡，終以譽命。",
  "《象》曰：終以譽命，上逮也。",
  "［釋文］逮，音代，一音大計反。",
  "上九，鳥焚其巢，旅人先笑後號咷，喪牛于易，凶。",
  "［釋文］于易，以鼓反，王肅音亦。",
  "《象》曰：以旅在上，其義焚也。",
  "［釋文］其義焚也，一本作宜其焚也。",
  "【集解】 馬融曰：義宜也。［釋文］",
  "喪牛于易，終莫之聞也。",
  "［釋文］喪牛之凶本亦作喪牛于易。"
]