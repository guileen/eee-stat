[
  " ",
  "　 閱讀古書, 2, 3",
  "　巽卦　巽下巽上",
  "巽，小亨，",
  "［釋文］《說文》：易顨卦為長女為風，字作顨。",
  "利有攸往，利見大人。",
  "《彖》曰：重巽以申命，",
  "剛巽乎中正而志行，柔皆順乎剛，是以小亨。",
  "【集解】褚氏曰：夫獻可替否，其道乃宏。柔皆順剛，非大通之道，所以文王係小亨之辭，孔子致皆順之釋。［疏］",
  "利有攸往，利見大人。",
  "《象》曰：隨風，巽。君子以申命行事。",
  "初六，進退，利武人之貞。",
  "《象》曰：進退，志疑也。利武人之貞，志治也。",
  "九二，巽在牀下，用史巫紛若，吉，无咎。",
  "《象》曰：紛若之吉，得中也。",
  "九三，頻巽，吝。",
  "《象》曰：頻巽之吝，志窮也。",
  "六四，悔亡，田獲三品。",
  "《象》曰：田獲三品，有功也。",
  "九五，貞吉，悔亡，无不利，无初有終。先庚三日，後庚三日，吉。",
  "《象》曰：九五之吉，位正中也。",
  "上九，巽在牀下，喪其資斧，貞凶。",
  "《象》曰：巽在牀下，上窮也。喪其資斧，正乎凶也。",
  " "
]