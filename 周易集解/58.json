[
  " ",
  "　 閱讀古書, 2, 3, 4",
  "　兌卦　兌下兌上",
  "兌，亨，利貞。",
  "《彖》曰：兌，說也。剛中而柔外，說以利貞，是以順乎天而應乎人。說以先民，民忘其勞；",
  "［釋文］先，西薦反，又如字。",
  "說以犯難，民忘其死，說之大民勸矣哉。",
  "《象》曰：麗澤，兌，君子以朋友講習。",
  "［釋文］麗，鄭作離。",
  "【集解】鄭眾曰：樂耽於酒則有沉酗之凶，志累於樂則有傷性之患，所以君子樂之美者莫過於尚詩書。敦習道義，教之盛矣，樂在斯焉。［口訣義］　鄭康成曰：離猶併也。［釋文］　先儒云：同處師門曰朋，共執一志曰友，友猶黨也。［口訣義］ ",
  "初九，和兌，吉。",
  "《象》曰：和兌之吉，行未疑也。",
  "九二，孚兌，吉，悔亡。",
  "《象》曰：孚兌之吉，信志也。",
  "六三，來兌，凶。",
  "《象》曰：來兌之凶，位不當也。",
  "九四，商兌未寧，介疾有喜。",
  "【集解】馬融曰：介，大也。　鄭康成曰：商，隱度也。［并釋文］",
  "《象》曰：九四之喜，有慶也。",
  "九五，孚于剝，有厲。",
  "《象》曰：孚于剝，位正當也。",
  "上六，引兌。",
  "《象》曰：上六引兌，未光也。",
  " "
]