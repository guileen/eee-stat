[
  " ",
  "　 閱讀古書, 2, 3, 4",
  "　 渙卦　坎下巽上",
  "渙，亨。王假有廟，",
  "［釋文］假，庚白反。梁武帝音賈。",
  "利涉大川，利貞。",
  "《彖》曰：渙亨，剛來而不窮，柔得位乎外而上同。",
  "［釋文］上如字，又時掌反。",
  "【集解】 先儒云：剛來不窮釋亨德，柔得位乎外釋利貞。［疏］",
  "王假有廟，王乃在中也。",
  "利涉大川，乘木有功也。",
  "【集解】先儒云：此卦坎下巽上，乘木水上，涉川之象，故言乘木有功。［疏］",
  "《象》曰：風行水上，渙。先王以享于帝立廟。",
  "初六，用拯馬壯，吉。",
  "［釋文］拯，拯救之拯，子夏作抍。抍，取也。《說文》亦引作抍。",
  "【集解】馬融曰：拯，舉也。［釋文］　伏曼容曰：拯，濟也。　王肅曰：拯，拔也。［并同］ ",
  "《象》曰：初六之吉，順也。",
  "九二，渙奔其机，悔亡。",
  "《象》曰：渙奔其机，得願也。",
  "六三，渙其躬，无悔。",
  "《象》曰：渙其躬，志在外也。",
  "六四，渙其群，元吉。渙有丘，匪夷所思。",
  "［釋文］有丘，姚作有近。匪夷，荀作匪弟。",
  "《象》曰：渙其群元吉，光大也。",
  "九五，渙汗其大號。",
  "【集解】 鄭康成曰：號，令也。［文選注］　王肅曰：王者出令不可復返，喻如身中汗出不可反也。［北堂書鈔］",
  "渙王居，无咎。",
  "《象》曰：王居无咎，正位也。",
  "上九，渙其血去逖出，无咎。",
  "《象》曰：渙其血，遠害也。",
  " "
]