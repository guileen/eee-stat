[
  " ",
  "　 閱讀古書, 2, 3, 4, 5",
  "　訟卦　坎下乾上",
  "訟，有孚，",
  "【集解】鄭康成曰：辯財曰訟。［釋文］",
  "窒惕，中吉，",
  "［釋文］窒，張栗反，徐得悉反，又得失反。馬作咥。惕，王注或在惕字上或在下，皆通，在中吉下者非。中如字，馬丁仲反。有孚窒為一句，惕中吉為一句。",
  "【集解】馬融曰：咥讀為躓，猶止也。［釋文］　鄭康成曰：咥覺悔貌。［同］",
  "終凶。利見大人，不利涉大川。",
  "【集解】周氏云：與相爭必決襲謀，當見墜於深泉也。［口訣義］",
  "《彖》曰：訟，上剛下險，險而健，訟。",
  "訟，有孚窒惕中吉，剛來而得中也。終凶，訟不可成也。利見大人，尚中正也。不利涉大川，入于淵也。",
  "《象》曰：天與水違行，訟。君子以作事謀始。",
  "初六，不永所事，小有言，終吉。",
  "《象》曰：不永所事，訟不可長也。雖小有言，其辯明也。",
  "九二，不克訟，歸而逋。",
  "［釋文］逋，補吳反，徐方吳反。",
  "【集解】東鄉助曰：坎為隱伏，逋逃之象。［會通］",
  "其邑人三百戶，无眚。",
  "【集解】子夏傳曰：妖祥曰眚。［釋文］　馬融曰：眚，災也。　鄭康成曰：眚，過也。［并同］　又曰：小國之下大夫，采地方一成，其定稅三百家，故三百戸也。［禮記疏］　又曰：不易之田，歲種之。一易之田，休一歲乃種。再易之田，休二歲乃種。言至薄也。茍自藏隱，不敢與五為敵，則无災眚。［疏］",
  "《象》曰：不克訟，歸逋竄也。自下訟上，患至掇也。",
  "【集解】王肅曰：若手拾掇物然。",
  "六三，食舊德，貞厲，終吉。或從王事，无成。",
  "《象》曰：食舊德，從上吉也。",
  "九四，不克訟，復即命渝，安貞吉。",
  "【集解】馬融曰：渝變也。　鄭康成曰：渝然也。［并釋文］",
  "《象》曰：復即命渝，安貞不失也。",
  "九五，訟，元吉。",
  "《象》曰：訟元吉，以中正也。",
  "上九，或錫之鞶帶，",
  "［釋文］錫，星歷反，又星自反，賜也。鞶，徐云：王肅作槃。，音帶，亦作帶。",
  "【集解】馬融曰：鞶帶，大帶衣也。［口訣義］　鄭康成曰：鞶帶，佩鞶之帶。［周禮疏］",
  "終朝三褫之。",
  "［釋文］三，息暫反，或如字。褫，徐敕紙反，又直是反，本又作搋，音同。鄭本作拕，徒可反。",
  "【集解】馬融曰：旦至食時為終朝。［釋文］　鄭康成曰：三拕三加之也。［項安世玩辭］　王肅曰：褫，解也。［釋文］",
  "《象》曰：以訟受服，亦不足敬也。",
  "　"
]