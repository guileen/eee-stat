[
  " ",
  "　 閱讀古書, 2, 3",
  "　節卦　兌下坎上",
  "節，亨，苦節不可貞。",
  "《彖》曰：節亨，剛柔分而剛得中，",
  "苦節不可貞，其道窮也。",
  "說以行險，當位以節，中正以通，",
  "天地節而四時成。節以制度，不傷財，不害民。",
  "【集解】 鄭康成曰：空府藏則傷財，力役繁則害民，二者奢泰之所致。［後漢書注］",
  "《象》曰：澤上有水，節。",
  "［釋文］澤上有水，上或作中，今不用。",
  "君子以制數度，議德行。",
  "初九，不出戶庭，无咎。",
  "《象》曰：不出戶庭，知通塞也。",
  "九二，不出門庭，凶。",
  "《象》曰：不出門庭凶，失時極也。",
  "六三，不節若，則嗟若，无咎。",
  "《象》曰：不節之嗟，又誰咎也。",
  "六四，安節，亨。",
  "《象》曰：安節之亨，承上道也。",
  "九五，甘節，吉。往有尚。",
  "《象》曰：甘節之吉，居位中也。",
  "上六，苦節，貞凶，悔亡。",
  "《象》曰：苦節貞凶，其道窮也。",
  " "
]