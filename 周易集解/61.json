[
  " ",
  "　 閱讀古書, 2, 3, 4, 5",
  "　中孚卦　兌下巽上",
  "中孚",
  "【集解】荀爽曰：兩巽對合，外實中虛。［漢上叢說］　鄭康成曰：中孚為陽貞於十一月子，小過為陰貞於六月未，法於乾坤。［漢上傳］",
  "豚魚吉。",
  "［釋文］豚，黃作遯。",
  "【集解】鄭康成曰：三辰在亥，亥為豕。爻失正，故變而從小，名言豚耳。四辰在丑，丑為鼈，蟹。鼈，蟹，魚之微者。爻得正，故變而從大，名言魚耳。三體兌，兌為澤。四上值天淵，二五皆坎爻，坎為水，二侵澤則豚利，五亦以水灌淵，則魚利。豚魚，以喻小民也。而為明君賢臣恩意所供養，故吉。［詩疏］",
  "利涉大川。利貞。",
  "《彖》曰：中孚，柔在內而剛得中，說而巽孚，乃化邦也。",
  "豚魚吉，信及豚魚也。利涉大川，乘木舟虛也。",
  "【集解】 鄭康成曰：舟謂集板，如今呂空大木為之曰虛。［詩疏］",
  "中孚以利貞，乃應乎天也。",
  "《象》曰：澤上有風，中孚。君子以議獄緩死。",
  "初九，虞吉，有他不燕。",
  "【集解】陸希聲曰：燕，安也。有應於四，宜從之，而誠信未通。未能及物，故自守則吉，而有他不燕。［會通］",
  "《象》曰：初九虞吉，志未變也。",
  "九二，鳴鶴在陰，其子和之，我有好爵，吾與爾靡之。",
  "［釋文］好爵，如字，王肅呼報反。靡，本又作縻，同，亡池反，散也，徐又武寄反，又亡彼反。埤蒼作縻，陸作，京作劘。",
  "【集解】孟喜曰：好，小也。靡，共也。　干寶曰：靡，散也。［并釋文］",
  "《象》曰：其子和之，中心願也。",
  "六三，得敵，或鼓或罷，或泣或歌。",
  "［釋文］或罷如字，王肅音皮，徐扶彼反。",
  "《象》曰：或鼓或罷，位不當也。",
  "六四，月幾望，馬匹亡，无咎。",
  "［釋文］幾音機，又音祈，京作近，荀作既。",
  "《象》曰：馬匹亡，絕類上也。",
  "九五：有孚攣如，无咎。",
  "《象》曰：有孚攣如，位正當也。",
  "上九，翰音登于天，貞凶。",
  "《象》曰：翰音登于天，何可長也。",
  " "
]