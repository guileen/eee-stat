[
  " ",
  "　 閱讀古書, 2, 3, 4, 5",
  "　小過卦　艮下震上",
  "小過，亨，利貞。",
  "【集解】王肅曰：過，音戈。［釋文］　褚氏曰：謂小人之行小有過差，君子為過厚之行以矯之也。如晏子狐裘之比也。［疏］　周氏等兼以罪過釋卦名。［同］",
  "可小事，不可大事。飛鳥遺之音，不宜上，宜下，大吉。",
  "［釋文］不宜上，時掌反，鄭如字。",
  "【集解】鄭康成曰：上謂君也。［釋文］",
  "《彖》曰：小過，小者過而亨也。",
  "過以利貞，與時行也。柔得中，是以小事吉也。",
  "剛失位而不中，是以不可大事也。",
  "有飛鳥之象焉，飛鳥遺之音。",
  "【集解】 陸希聲曰：中孚柔在內而剛在外，有鳥孵實之象，今變為小過則剛在內而柔在外，有飛鳥之象。［會通］",
  "不宜上，宜下，大吉。上逆而下順也。",
  "《象》曰：山上有雷，小過。君子以行過乎恭，喪過乎哀，用過乎儉。",
  "初六，飛鳥以凶。",
  "《象》曰：飛鳥以凶，不可如何也。",
  "六二，過其祖，遇其妣，不及其君，遇其臣，无咎。",
  "《象》曰：不及其君，臣不可過也。",
  "九三，弗過防之，從或戕之，凶。",
  "［釋文］或戕，徐在良反。",
  "《象》曰：從或戕之，凶如何也。",
  "九四，无咎，弗過遇之，往厲必戒，勿用永貞。",
  "《象》曰：弗過遇之，位不當也。往厲必戒，終不可長也。",
  "六五，密雲不雨，自我西郊。公弋取彼在穴。",
  "《象》曰：密雲不雨，已上也。",
  "［釋文］已上也，並如字。上又時掌反，鄭作尚。",
  "【集解】鄭康成曰：尚，庶幾也。［釋文］",
  "上六，弗遇過之，飛鳥離之，凶，是謂災眚。",
  "［釋文］弗遇，玉付反，本多誤，故詳之。",
  "《象》曰：弗遇過之，已亢也。",
  " "
]