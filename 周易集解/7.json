[
  " ",
  "　 閱讀古書, 2, 3, 4, 5",
  "　師卦　坎下坤上",
  "師貞丈人，吉无咎。",
  "［釋文］師貞丈人絕句。",
  "【集解】馬融曰：二千五百人為師。［釋文］　鄭康成曰：軍二千五百人為師。多以軍為名，次以師為名，少以旅為名。師者舉中之言。　又曰：丈之言長，能御衆，有正人之徳，以法度為人之長，吉而無咎，謂天子諸侯，主軍者。［周禮疏］　陸績曰：師為眾首，法長而行。［口訣義］",
  "《彖》曰：師衆也，貞正也。能以衆正，可以王矣。",
  "［釋文］以王如字。徐，又往況反。",
  "剛中而應，行險而順，以此毒天下，而民從之，吉又何咎矣。",
  "【集解】馬融曰：毒，治也。［釋文］",
  "《象》曰：地中有水，師。君子以容民畜衆。",
  "［釋文］畜，敕六反，聚也。王肅，許六反。",
  "【集解】王肅曰：畜，養也。［釋文］",
  "初六，師出以律，否臧凶。",
  "［釋文］否，音鄙，惡也。馬鄭王肅，方有反。",
  "《象》曰：師出以律，失律凶也。",
  "九二，在師中，吉，无咎。王三錫命。",
  "［釋文］錫，星歷反。徐，音腸。鄭本作賜。",
  "《象》曰：在師中吉，承天寵也。",
  "［釋文］寵，王肅作龍。",
  "【集解】鄭康成曰：寵，光耀也。　王肅曰：龍，寵也。［并釋文］",
  "王三錫命，懷萬邦也。",
  "六三，師或輿尸，凶。",
  "《象》曰：師或輿尸，大无功也。",
  "六四，師左次，无咎。",
  "《象》曰：左次无咎，未失常也。",
  "六五，田有禽，利執言，无咎。",
  "［釋文］有禽，徐本作擒。",
  "長子帥師，弟子輿尸，貞凶。",
  "【集解】莊氏曰：長子謂九二，德長於人也。弟子謂六三，德劣於物也。［口訣義］",
  "《象》曰：長子帥師，以中行也。弟子輿尸，使不當也。",
  "上六，大君有命，",
  "【集解】鄭康成曰：命所受，天命也。［文選注］",
  "開國承家，小人勿用。",
  "《象》曰：大君有命，以正功也。小人勿用，必亂邦也。"
]