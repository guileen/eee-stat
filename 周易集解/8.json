[
  " ",
  "　 閱讀古書, 2, 3, 4, 5, 6",
  " ",
  "　比卦　坤下坎上",
  "比吉。",
  "［釋文］比，毗志反。徐，又補履反。 ",
  "原筮元永貞，无咎。不寧方來，後夫凶。",
  "《彖》曰：比，吉也。比，輔也。下順從也。",
  "原筮元永貞，无咎，以剛中也。不寧方來，上下應也。後夫凶，其道窮也。",
  "《象》曰：地上有水，比。先王以建萬國，親諸侯。",
  "【集解】鄭康成曰:親諸侯，使諸侯相親，遞相朝聘。［周禮疏］",
  "初六，有孚比之，无咎。有孚盈缶，終來，有它吉。",
  "［釋文］有它，敕多反。本亦作他。",
  "【集解】《子夏傳》曰：非應稱他也。［程迥古占法］　鄭康成曰：爻辰在未上，值東井，井之水，人所汲，用缶。缶，汲器也。［詩疏］",
  "《象》曰：比之初六，有它吉也。",
  "六二，比之自內，貞吉。",
  "《象》曰：比之自內，不自失也。",
  "六三，比之匪人。",
  "［釋文］王肅本作匪人凶。",
  "【集解】馬融曰：匪，非也。［釋文］　魏徵曰：二四雖近，情不相得，又柔諂非己所親，故曰匪人。［撮要］　",
  "《象》曰：比之匪人，不亦傷乎。",
  "六四，外比之，貞吉。",
  "【集解】陸希聲曰：內比之者，以專其應為比。外比之者，以非其應為比。［撮要］",
  "《象》曰：外比於賢，以從上也。",
  "九五，顯比。王用三驅，失前禽，",
  "［釋文］驅，徐云：鄭作敺。",
  "【集解】馬融曰：三驅者，一曰乾豆，二曰賓客，三曰君庖。［釋文］　鄭康成曰：王因天下顯，習兵於蒐狩焉。［周禮疏］　又曰：王者習兵於蒐狩，驅禽而射之，三則已，法軍禮也。失前禽者，謂禽在前者，不逆而射之，旁去又不射，唯背走者順而射之。不中則已，是其所以失之。用兵之法亦如之，降者不殺，奔者不禦，皆為敵不敵己，加以仁恩養威之道。［春秋疏］　先儒曰：三驅，三度驅禽而射之也。三度則已。［疏］　褚氏曰：三面著人驅禽，必知三面者，禽唯有背己向己趣己，故左右及於後，皆有趨之。［同］",
  "邑人不誡，吉。",
  "《象》曰：顯比之吉，位正中也。舍逆取順，失前禽也。邑人不誡，上使中也。",
  "上六，比之无首，凶。",
  "《象》曰：比之无首，无所終也。"
]