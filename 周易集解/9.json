[
  " ",
  "　 閱讀古書, 2, 3, 4",
  "　小畜卦　乾下巽上",
  "小畜，亨。",
  "［釋文］小畜本又作蓄，同，敕六反，積也，聚也。鄭，許六反，養也。",
  "【集解】鄭康成曰：畜養也。［釋文］",
  "密雲不雨，自我西郊。",
  "《彖》曰：小畜，柔得位而上下應之，曰小畜。",
  "健而巽，剛中而志行，乃亨。",
  "密雲不雨，尚往也。自我西郊，施未行也。",
  "《象》曰：風行天上，小畜。君子以懿文德。",
  "初九，復自道，何其咎，吉。",
  "《象》曰：復自道，其義吉也。",
  "九二，牽復，吉。",
  "《象》曰：牽復在中，亦不自失也。",
  "九三，輿說輻，",
  "［釋文］輻音福，本亦作輹，音服。",
  "【集解】《子夏傳》曰：輻，車據也。［疏］　馬融曰：輻，車下縛也。［釋文］　鄭康成曰：輻，伏菟也。［同］　又曰：謂與輿下縛木與軸相連鉤心之木是也。［疏］",
  "夫妻反目。",
  "《象》曰：夫妻反目，不能正室也。",
  "六四，有孚，血去惕出，无咎。",
  "【集解】馬融曰：血當作恤，憂也。［釋文］",
  "《象》曰：有孚惕出，上合志也。",
  "九五，有孚攣如，富以其鄰。",
  "［釋文］攣，力專反。徐又力轉反。子夏傳作戀。",
  "【集解】《子夏傳》曰：戀，思也。［釋文］　馬融曰：攣，連也。［同］　史徵曰：五處尊位，富貴昌盛，不獨己有，而與於鄰。鄰謂二也。",
  "《象》曰：有孚攣如，不獨富也。",
  "上九，既雨既處，尚德載，婦貞厲。月幾望，君子征凶。",
  "［釋文］幾，徐音祈，又音機。《子夏傳》作近。",
  "《象》曰：既雨既處，德積載也。君子征凶，有所疑也。",
  " "
]