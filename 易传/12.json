[
  "12. ䷋　 否卦 　乾上坤下",
  "否之匪人，不利君子貞，大往小來。",
  "彖曰：否之匪人，不利君子貞，大往小來，則是天地不交而萬物不通也，上下不交而天下无邦也。內陰而外陽，內柔而外剛，內小人而外君子，小人道長，君子道消也。",
  "象曰：天地不交，否。君子以儉德辟難，不可榮以祿。",
  " ",
  "初六，拔茅茹，以其彙，貞吉，亨。",
  "象曰：拔茅貞吉，志在君也。",
  " ",
  "六二，包承，小人吉，大人否亨。",
  "象曰：大人否亨，不亂群也。",
  " ",
  "六三，包羞。",
  "象曰：包羞，位不當也。",
  " ",
  "九四，有命无咎，疇離祉。",
  "象曰：有命无咎，志行也。",
  " ",
  "九五，休否，大人吉，其亡其亡，繫于苞桑。",
  "象曰：大人之吉，位正當也。",
  " ",
  "上九，傾否，先否後喜。",
  "象曰：否終則傾，何可長也。",
  " ",
  "歷代注本："
]