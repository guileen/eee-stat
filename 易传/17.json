[
  "17. ䷐　 隨卦 　兌上震下",
  "隨，元亨利貞，无咎。",
  "彖曰：隨，剛來而下柔，動而說，隨。大亨，貞，无咎，而天下隨時，隨時之義大矣哉。",
  "象曰：澤中有雷，隨。君子以嚮晦入宴息。",
  " ",
  "初九，官有渝，貞吉。出門交有功。",
  "象曰：官有渝，從正吉也；出門交有功，不失也。",
  " ",
  "六二，係小子，失丈夫。",
  "象曰：係小子，弗兼與也。",
  "六三，係丈夫，失小子。隨有求得，利居貞。",
  "象曰：係丈夫，志舍下也。",
  " ",
  "九四，隨有獲，貞凶。有孚，在道以明，何咎？",
  "象曰：隨有獲，其義凶也；有孚在道，明功也。 ",
  " ",
  "九五，孚于嘉，吉。",
  "象曰：孚于嘉吉，位正中也。",
  " ",
  "上六，拘係之，乃從維之，王用亨于西山。",
  "象曰：拘係之。上窮也。",
  " ",
  "歷代注本："
]