[
  "21. ䷔　 噬嗑卦 　震下離上",
  "噬嗑，亨，利用獄。",
  "彖曰：頤中有物，曰噬嗑。噬嗑而亨，剛柔分，動而明，雷電合而章，柔得中而上行，雖不當位，利用獄也。",
  "象曰：雷電，噬嗑，先王以明罰敕法。",
  "初九，屨校滅趾，无咎。",
  "象曰：屨校滅趾，不行也。",
  " ",
  "六二，噬膚，滅鼻，无咎。",
  "象曰：噬膚滅鼻，乘剛也。",
  " ",
  "六三，噬腊肉，遇毒。小吝，无咎。",
  "象曰：遇毒，位不當也。",
  " ",
  "九四，噬乾胏，得金矢，利艱貞，吉。",
  "象曰：利艱貞吉，未光也。",
  " ",
  "六五，噬乾肉，得黃金，貞厲，无咎。",
  "象曰：貞厲无咎，得當也。",
  " ",
  "上九，何校滅耳，凶。",
  "象曰：何校滅耳，聰不明也。",
  " ",
  "歷代注本："
]