[
  "26. ䷙　 大畜卦 　乾下艮上",
  "大畜，利貞，不家食，吉，利涉大川。",
  "彖曰：大畜，剛健篤實，輝光日新其德，剛上而尚賢，能止健，大正也。不家食吉，養賢也；利涉大川，應乎天也。",
  "象曰：天在山中，大畜。君子以多識前言往行，以畜其德。",
  " ",
  "初九，有厲，利已。",
  "象曰：有厲利已，不犯災也。",
  " ",
  "九二，輿說輹。",
  "象曰：輿說輹，中无尤也。",
  " ",
  "九三，良馬逐，利艱貞。曰閑輿衛*，利有攸往。",
  "象曰：利有攸往，上合志也。",
  "*「曰閑輿衛」李鼎祚《周易集解》作「日閑輿衛」",
  "六四，童牛之牿，元吉。",
  "象曰：六四元吉，有喜也。",
  " ",
  "六五，豶豕之牙，吉。",
  "象曰：六五之吉，有慶也。",
  " ",
  "上九，何天之衢，亨。",
  "象曰：何天之衢，道大行也。",
  " ",
  "歷代注本："
]