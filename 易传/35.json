[
  "35. ䷢　 晉卦 　坤下離上",
  "晉，康侯用錫馬蕃庶，晝日三接。",
  "彖曰：晉，進也。明出地上，順而麗乎大明，柔進而上行，是以康侯用錫馬蕃庶，晝日三接也。",
  "象曰：明出地上，晉。君子以自昭明德。",
  "初六，晉如摧如，貞吉。罔孚，裕无咎。",
  "象曰：晉如摧如，獨行正也；裕无咎，未受命也。",
  "六二，晉如愁如，貞吉。受茲介福，于其王母。",
  "象曰：受茲介福，以中正也。",
  "六三，眾允，悔亡。",
  "象曰：眾允之，志上行也。",
  "九四，晉如鼫鼠，貞厲。",
  "象曰：鼫鼠貞厲，位不當也。",
  "六五，悔亡，失得勿恤。往吉，无不利。",
  "象曰：失得勿恤，往有慶也。",
  "上九，晉其角，維用伐邑。厲吉无咎，貞吝。",
  "象曰：維用伐邑，道未光也。",
  " ",
  "歷代注本："
]