[
  "42. ䷩　 益卦 　震下巽上",
  "益，利有攸往，利涉大川。",
  "彖曰：益，損上益下，民說无疆，自上下下，其道大光。利有攸往，中正有慶；利涉大川，木道乃行。益動而巽，日進无疆，天施地生，其益无方，凡益之道，與時偕行。",
  "象曰：風雷，益，君子以見善則遷，有過則改。",
  "初九，利用為大作，元吉，无咎。",
  "象曰：元吉，无咎，下不厚事也。",
  "六二，或益之十朋之龜，弗克違，永貞吉。王用享于帝，吉。",
  "象曰：或益之，自外來也。",
  "六三，益之用凶事，无咎。有孚中行，告公用圭。",
  "象曰：益用凶事，固有之也。",
  "六四，中行，告公從，利用為依遷國。",
  "象曰：告公從，以益志也。",
  "九五，有孚惠心，勿問元吉。有孚惠我德。",
  "象曰：有孚惠心，勿問之矣；惠我德，大得志也。",
  "上九，莫益之，或擊之，立心勿恆，凶。",
  "象曰：莫益之，偏辭也；或擊之，自外來也。　",
  "歷代注本："
]