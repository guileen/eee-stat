[
  "51. ䷲　 震卦 　震下震上",
  "震，亨。震來虩虩，笑言啞啞，震驚百里，不喪匕鬯。",
  "彖曰：震，亨。震來虩虩，恐致福也；笑言啞啞，後有則也；震驚百里，驚遠而懼邇也，出可以守宗廟社稷，以為祭主也。",
  "象曰：洊雷震，君子以恐懼脩省。",
  "初九，震來虩虩，後笑言啞啞，吉。",
  "象曰：震來虩虩，恐致福也；笑言啞啞，後有則也。",
  "六二，震來厲，億喪貝，躋于九陵。勿逐，七日得。",
  "象曰：震來厲，乘剛也。",
  "六三，震蘇蘇，震行无眚。",
  "象曰：震蘇蘇，位不當也。",
  "九四，震遂泥。",
  "象曰：震遂泥，未光也。",
  "六五，震往來厲，億无喪，有事。",
  "象曰：震往來厲，危行也，其事在中，大无喪也。",
  "上六，震索索，視矍矍，征凶。震不于其躬，于其鄰，无咎。婚媾有言。",
  "象曰：震索索，中未得也；雖凶无咎，畏鄰戒也。",
  " ",
  "歷代注本："
]