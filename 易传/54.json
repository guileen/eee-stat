[
  "54. ䷵　 歸妹卦 　兌下震上",
  "歸妹，征凶，无攸利。",
  "彖曰：歸妹，天地之大義也。天地不交，而萬物不興。歸妹，人之終始也，說以動，所歸妹也。征凶，位不當也；无攸利，柔乘剛也。",
  "象曰：澤上有雷，歸妹。君子以永終知敝。",
  "初九，歸妹以娣，跛能履，征吉。",
  "象曰：歸妹以娣，以恒也；跛能履，吉，相承也。",
  "九二，眇能視，利幽人之貞。",
  "象曰：利幽人之貞，未變常也。",
  "六三，歸妹以須，反歸以娣。",
  "象曰：歸妹以須，未當也。",
  "九四，歸妹愆期，遲歸有時。",
  "象曰：愆期之志，有待而行也。",
  "六五，帝乙歸妹，其君之袂，不如其娣之袂良。月幾望，吉。",
  "象曰：帝乙歸妹，不如其娣之袂良也，其位在中，以貴行也。",
  "上六，女承筐无實，士刲羊无血，无攸利。",
  "象曰：上六无實，承虛筐也。",
  "歷代注本："
]