[
  "63. ䷾　 既濟卦 　離下坎上",
  "既濟，亨小，利貞。初吉終亂。",
  "彖曰：既濟亨，小者亨也。利貞，剛柔正而位當也。初吉，柔得中也，終止則亂，其道窮也。",
  "象曰：水在火上，既濟，君子以思患而豫防之。",
  "初九，曳其輪，濡其尾，无咎。",
  "象曰：曳其輪，義无咎也。",
  "六二，婦喪其茀，勿逐，七日得。",
  "象曰：七日得，以中道也。",
  "九三，高宗伐鬼方，三年克之，小人勿用。",
  "象曰：三年克之，憊也。",
  "六四，繻有衣袽，終日戒。",
  "象曰：終日戒，有所疑也。",
  "九五，東鄰殺牛，不如西鄰之禴祭，實受其福。",
  "象曰：東鄰殺牛，不如西鄰之時也，實受其福，吉大來也。",
  "上六，濡其首，厲。",
  "象曰：濡其首厲，何可久也。",
  " ",
  "歷代注本："
]