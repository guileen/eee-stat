[
  "&nbsp;",
  "<img src=\"/image/arrow3_right.gif\" width=\"21\" height=\"9\">　 <a class=\"colorbox\" href=\"/eeebook/yichen/yi-chen-juan201.gif\" rel=\"group-all\">閱讀古書</a> <a class=\"colorbox\" href=\"/eeebook/yichen/yi-chen-juan202.gif\" rel=\"group-all\"> 2</a> <a class=\"colorbox\" href=\"/eeebook/yichen/yi-chen-juan203.gif\" rel=\"group-all\"> 3</a> <a class=\"colorbox\" href=\"/eeebook/yichen/yi-chen-juan204.gif\" rel=\"group-all\"> 4</a> <a class=\"colorbox\" href=\"/eeebook/yichen/yi-chen-juan205.gif\" rel=\"group-all\"> 5</a> <a class=\"colorbox\" href=\"/eeebook/yichen/yi-chen-juan206.gif\" rel=\"group-all\"> 6</a> <a class=\"colorbox\" href=\"/eeebook/yichen/yi-chen-juan207.gif\" rel=\"group-all\"> 7</a> <a class=\"colorbox\" href=\"/eeebook/yichen/yi-chen-juan208.gif\" rel=\"group-all\"> 8</a> <a class=\"colorbox\" href=\"/eeebook/yichen/yi-chen-juan209.gif\" rel=\"group-all\"> 9</a> <a class=\"colorbox\" href=\"/eeebook/yichen/yi-chen-juan210.gif\" rel=\"group-all\"> 10</a> <a class=\"colorbox\" href=\"/eeebook/yichen/yi-chen-juan211.gif\" rel=\"group-all\"> 11</a> <a class=\"colorbox\" href=\"/eeebook/yichen/yi-chen-juan212.gif\" rel=\"group-all\"> 12</a> <a class=\"colorbox\" href=\"/eeebook/yichen/yi-chen-juan213.gif\" rel=\"group-all\"> 13</a> <a class=\"colorbox\" href=\"/eeebook/yichen/yi-chen-juan214.gif\" rel=\"group-all\"> 14</a> <a class=\"colorbox\" href=\"/eeebook/yichen/yi-chen-juan215.gif\" rel=\"group-all\"> 15</a>",
  "文字輸入/校對：鬼鶴",
  "<img src=\"/image/yi13b.png\" alt=\"\">同人　離下乾上",
  "同人，《序卦》：｢物不可以終否，故受之以同人。｣夫天地不交則為否，上下相同則為同人。與否義相反，故相次。又世之方否，必與人同，力乃能濟，同人所以次否也。為卦乾上離下，以二象言之，天在上者也，火之性炎上，與天同也，故為同人。以二體言之，五居正位，為乾之主，二為離之主，二爻以中正相應，上下相同，同人之義也。又卦唯一陰，眾陽所欲同，亦同人之義也。他卦固有一陰者，在同人之時，而二五相應，天火相同，故其義大。",
  "<span style=\"font-size: medium;\"><strong>同人于野，亨，利涉大川，利君子貞。</strong></span>",
  "野，謂曠野，取遠與外之義。夫同人者，以天下大同之道，則聖賢大公之心也。常人之同者，以其私意所合，乃暱比之情耳，故必于野，謂不以暱近情之所私，而于郊野曠遠之地，既不繫所私，乃至公大同之道，无遠不同也，其亨可知。能與天下大同，是天下皆同之也。天下皆同，何險阻之不可濟？何艱危之不可亨？故利涉大川，利君子貞。上言于野，止謂不在暱比。此復言宜以君子正道。君子之貞，謂天下至公大同之道，故雖居千里之遠，生千歲之後，若合符節，推而行之，四海之廣，兆民之眾，莫不同。小人則唯用其私意，所比者雖非亦同，所惡者雖是亦異，故其所同者，則為阿黨，蓋其心不正也。故同人之道，利在君子之貞正。",
  "<span style=\"font-size: medium;\"><strong>彖曰：同人柔得位得中，而應乎乾，曰同人。</strong></span>",
  "言成卦之義，柔得位謂二以陰居陰，得其正位也。五中正而二以中正應之，得中而應乎乾也。五剛健中正，而二以柔順中正應之，各得其正，其德同也，故為同人。五，乾之主，故云應乎乾。象取天火之象，而彖專以二言。",
  "<span style=\"font-size: medium;\"><strong>同人曰：</strong></span>",
  "此三字羨文。",
  "<span style=\"font-size: medium;\"><strong>同人于野，亨。利涉大川，乾行也。</strong></span>",
  "至誠无私，可以蹈險難者，乾之行也。无私，天德也。",
  "<span style=\"font-size: medium;\"><strong>文明以健，中正而應，君子正也。</strong></span>",
  "又以二體言，其義有文明之德，而剛健以中正之道相應，乃君子之正道也。",
  "<span style=\"font-size: medium;\"><strong>唯君子能，能通天下之志。</strong></span>",
  "天下之志萬殊，理則一也，君子明理，故能通天下之志。聖人視億兆之心猶一心者，通於理而已。文明則能燭理，故能明。大同之義，剛健則能克己，故能盡大同之道，然後能中正合乎乾行也。",
  "<span style=\"font-size: medium;\"><strong>象曰：天與火，同人，君子以類族辨物。</strong></span>",
  "不云火在天下、天下有火，而云天與火者，天在上，火性炎上，火與天同，故為同人之義。君子觀同人之象，而以類族辨物，各以其類族辨物之同異也。若君子小人之黨，善惡是非之理，物情之離合，事理之異同，凡異同者，君子能辨明之，故處物不失其方也。",
  "<span style=\"font-size: medium;\"><strong>初九，同人于門，无咎。</strong></span>",
  "九居同人之初，而无繫應，是无偏私，同人之公者也，故為出門同人。出門，謂在外。在外則无私昵之偏，其同博而公，如此則无過咎也。",
  "<span style=\"font-size: medium;\"><strong>象曰：出門同人，又誰咎也。</strong></span>",
  "出門同人于外，是其所同者廣，无所偏私，人之同也。有厚薄親疎之異，過咎所由生也，既无所偏黨，誰其咎之？",
  "<span style=\"font-size: medium;\"><strong>六二，同人于宗，吝。</strong></span>",
  "二與五為正應，故曰｢同人于宗｣。宗，謂宗黨也。同於所繫應，是有所偏與，在同人之道為私狹矣，故可吝。二若陽爻，則為剛中之德，乃以中道相同，不為私也。",
  "<span style=\"font-size: medium;\"><strong>象曰：同人于宗，吝道也。</strong></span>",
  "諸卦以中正相應為善，而在同人則為可吝，故五不取君義，蓋私比非人君之道，相同以私為可吝也。",
  "<span style=\"font-size: medium;\"><strong>九三，伏戎于莽，升其髙陵，三歲不興。</strong></span>",
  "三以陽居剛而不得中，是剛暴之人也。在同人之時，志在於同，卦惟一陰，諸陽之志皆欲同之，三又與之比，然二以中正之道，與五相應，三以剛強居二五之間，欲奪而同之，然理不直，義不勝，故不敢顯發，伏藏兵戎于林莽之中，懷惡而內負不直，故又畏懼。時升高陵以顧望，如此至於三歲之久，終不敢興。此爻深見小人之情狀，然不曰凶者，既不敢發，故未至凶也。",
  "<span style=\"font-size: medium;\"><strong>象曰：伏戎于莽，敵剛也。三歲不興，安行也。</strong></span>",
  "所敵者五，既剛且正，其可奪乎？故畏憚伏藏也。至于三歲不興矣，終安能行乎？",
  "<span style=\"font-size: medium;\"><strong>九四，乗其墉，弗克攻，吉。</strong></span>",
  "四剛而不中正，其志欲同二，亦與五為仇者也。墉，垣，所以限隔也。四切近于五，如隔墉耳。乘其墉欲攻之，之義不直而不克也，苟能自知義之不直而不攻，則為吉也。若肆其邪欲，不能反思義理，妄行攻奪，則其凶大矣。三以剛居剛，故終其強而不能反。四以剛居柔，故有困而能反之義。能反則吉矣，畏義而能改，其吉宜矣。",
  "<span style=\"font-size: medium;\"><strong>象曰：乘其墉，義弗克也。其吉，則困而反則也。</strong></span>",
  "所以乘其墉而弗克攻之者，以其義之弗克也。以邪攻正，義不勝也。其所以得吉者，由其義不勝，困窮而反於法則也。二者，衆陽所同欲也，獨三、四有爭奪之義者，二爻居二五之間也。初終逺，故取義別。",
  "<span style=\"font-size: medium;\"><strong>九五，同人，先號咷而後笑。大師克相遇。</strong></span>",
  "九五同于二，而為三四二陽所隔，五自以義直理勝，故不勝憤抑，至于號咷。然邪不勝正，雖為所隔，終必得合，故後笑也。大師克相遇，五與二正應，而二陽非理隔奪，必用大師克勝之，乃得相遇也。云｢大師｣、云｢克｣者，見二陽之強也。九五君位，而爻不取人君同人之義者，蓋五專以私暱應於二，而失其中正之德，人君當與天下大同，而獨私一人，非君道也。又先隔則號咷，後遇則笑，是私暱之情，非大同之體也。二之在下，尚以同於宗為吝，況人君乎？五既於君道无取，故更不言君道，而明二人同心，不可間隔之義。《繫辭》云：｢君子之道，或出或處，或默或語。二人同心，其利斷金｣。中誠相同，出處語默无不同，天下莫能間也。同者一也，一不可分，分乃二也。一可以通金石，冒水火，无所不能入，故云｢其利斷金｣。其理至微，故聖人贊之曰：｢同心之言，其臭如蘭｣，謂其言意味深長也。",
  "<span style=\"font-size: medium;\"><strong>象曰：同人之先，以中直也。大師相遇，言相克也。</strong></span>",
  "先所以號咷者，以中誠理直，故不勝其忿切而然也。雖其敵剛強，至用大師，然義直理勝，終能克之。故言能相克也。相克，謂能勝，見二陽之強也。",
  "<span style=\"font-size: medium;\"><strong>上九，同人于郊，无悔。</strong></span>",
  "郊，在外而遠之地。求同者必相親相與，上九居外而无應，終无與同者也。始有同，則至終或有睽悔，處遠而无與，故雖无同亦无悔。雖欲同之，志不遂，而其終无所悔也。",
  "<span style=\"font-size: medium;\"><strong>象曰：同人于郊，志未得也。</strong></span>",
  "居遠莫同，故終无所悔。然而在同人之道，求同之志不得遂，雖无悔，非善處也。"
]