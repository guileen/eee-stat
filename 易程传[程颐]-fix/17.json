[
  "&nbsp;",
  "<img src=\"/image/arrow3_right.gif\" width=\"21\" height=\"9\">　 <a class=\"colorbox\" href=\"/eeebook/yichen/yi-chen-juan265.gif\" rel=\"group-all\">閱讀古書</a> <a class=\"colorbox\" href=\"/eeebook/yichen/yi-chen-juan266.gif\" rel=\"group-all\"> 2</a> <a class=\"colorbox\" href=\"/eeebook/yichen/yi-chen-juan267.gif\" rel=\"group-all\"> 3</a> <a class=\"colorbox\" href=\"/eeebook/yichen/yi-chen-juan268.gif\" rel=\"group-all\"> 4</a> <a class=\"colorbox\" href=\"/eeebook/yichen/yi-chen-juan269.gif\" rel=\"group-all\"> 5</a> <a class=\"colorbox\" href=\"/eeebook/yichen/yi-chen-juan270.gif\" rel=\"group-all\"> 6</a> <a class=\"colorbox\" href=\"/eeebook/yichen/yi-chen-juan271.gif\" rel=\"group-all\"> 7</a> <a class=\"colorbox\" href=\"/eeebook/yichen/yi-chen-juan272.gif\" rel=\"group-all\"> 8</a> <a class=\"colorbox\" href=\"/eeebook/yichen/yi-chen-juan273.gif\" rel=\"group-all\"> 9</a> <a class=\"colorbox\" href=\"/eeebook/yichen/yi-chen-juan274.gif\" rel=\"group-all\"> 10</a> <a class=\"colorbox\" href=\"/eeebook/yichen/yi-chen-juan275.gif\" rel=\"group-all\"> 11</a> <a class=\"colorbox\" href=\"/eeebook/yichen/yi-chen-juan276.gif\" rel=\"group-all\"> 12</a> <a class=\"colorbox\" href=\"/eeebook/yichen/yi-chen-juan277.gif\" rel=\"group-all\"> 13</a> <a class=\"colorbox\" href=\"/eeebook/yichen/yi-chen-juan278.gif\" rel=\"group-all\"> 14</a> <a class=\"colorbox\" href=\"/eeebook/yichen/yi-chen-juan279.gif\" rel=\"group-all\"> 15</a>",
  "<img src=\"/image/yi17b.png\" alt=\"\" width=\"28\" height=\"28\" style=\"border-style: initial; border-color: initial;\">　<strong>隨</strong>　震下兌上",
  "隨，《序卦》：｢豫必有隨，故受之以隨。｣夫悅豫之道，物所隨也，隨所以次豫也。為卦，兌上震下，兌為說，震為動，說而動，動而說，皆隨之義。女隨人者也，以少女從長男，隨之義也。又震為雷，兌為澤，雷震於澤中，澤隨而動，隨之象也。又以卦變言之，乾之上來居坤之下，坤之初往居乾之上，陽來下於陰也。以陽下陰，陰必說隨，為隨之義。凡成卦，既取二體之義，又有取爻義者，復有更取卦變之義者，如隨之取義，尤為詳備。",
  "<span style=\"font-size: medium;\"><strong>隨，元亨利貞，无咎。</strong></span>",
  "隨之道，可以致大亨也。君子之道，為眾所隨，與己隨於人，及臨事擇所隨，皆隨也。隨得其道，則可以致大亨也。凡人君之從善，臣下之奉命，學者之徙義，臨事而從長，皆隨也。隨之道，利在於貞正，隨得其正，然後能大亨而无咎。失其正則有咎矣，豈能亨乎？",
  "&nbsp;",
  "<span style=\"font-size: medium;\"><strong>《彖》曰：隨，剛來而下柔，動而說，隨。</strong></span>",
  "<span style=\"font-size: medium;\"><strong>大亨貞，无咎，而天下隨時。</strong></span>",
  "卦所以為隨，以剛來而下柔，動而說也，謂乾之上九來居坤之下，坤之初六往居乾之上，以陽剛來下於陰柔，是以上下下，以貴下賤，能如是，物之所說隨也。又下動而上說，動而可說也，所以隨也。如是則可大亨而得正，能大亨而得正，則為无咎。不能亨，不得正，則非可隨之道，豈能使天下隨之乎？天下所隨者時也，故云天下隨時。",
  "&nbsp;",
  "<span style=\"font-size: medium;\"><strong>隨時之義大矣哉！</strong></span>",
  "君子之道，隨時而動，從宜適變，不可為典要，非造道之深，知幾能權者，不能與於此也。故讚之曰：｢隨時之義大矣哉！｣凡贊之者，欲人知其義之大，玩而識之也。此贊隨時之義大，與豫等諸卦不同，諸卦時與義是兩事。",
  "&nbsp;",
  "<span style=\"font-size: medium;\"><strong>《象》曰：澤中有雷，隨，君子以嚮晦入宴息。</strong></span>",
  "雷震於澤中，澤隨震而動，為隨之象。君子觀象以隨時而動。隨時之宜，萬事皆然，取其最明且近者言之。君子以嚮晦入宴息：君子晝則自強不息，及嚮昏晦，則入居於內，宴息以安其身，起居隨時，適其宜也。《禮》：君子晝不居內，夜不居外，隨時之道也。",
  "&nbsp;",
  "<span style=\"font-size: medium;\"><strong>初九，官有渝，貞吉，出門交有功。</strong></span>",
  "九居隨時而震體且動之主，有所隨者也。官，主守也。既有所隨，是其所主守有變易也，故曰｢官有渝，貞吉｣，所隨得正則吉也。有渝而不得正，乃過動也。出門交有功：人心所從，多所親愛者也。常人之情，愛之則見其是，惡之則見其非，故妻孥之言雖失而多從，所憎之言雖善為惡也。苟以親愛而隨之，則是私情所與，豈合正理，故出門而交則有功也。出門謂非私暱，交不以私，故其隨當而有功。",
  "&nbsp;",
  "<span style=\"font-size: medium;\"><strong>《象》曰：官有渝，從正吉也。</strong></span>",
  "既有隨而變，必所從得正則吉也。所從不正，則有悔吝。",
  "&nbsp;",
  "<span style=\"font-size: medium;\"><strong>出門交有功，不失也。</strong></span>",
  "出門而交，非牽於私，其交必正矣，正則无失而有功。",
  "&nbsp;",
  "<span style=\"font-size: medium;\"><strong>六二，係小子，失丈夫。</strong></span>",
  "二應五而比初，隨先於近，柔不能固守，故為之戒云：若係小子，則失丈夫也。初陽在下，小子也；五正應在上，丈夫也。二若志係於初，則失九五之正應，是失丈夫也。係小子而失丈夫，舍正應而從不正，其咎大矣。二有中正之德，非必至如是也，在隨之時，當為之戒也。",
  "&nbsp;",
  "<span style=\"font-size: medium;\"><strong>《象》曰：係小子，弗兼與也。</strong></span>",
  "人之所隨，得正則遠邪，從非則失是，无兩從之理。二苟係初，則失五矣，弗能兼與也。所以戒人從正當專一也。",
  "&nbsp;",
  "<span style=\"font-size: medium;\"><strong>六三，係丈夫，失小子，隨有求得，利居貞。</strong></span>",
  "丈夫九四也，小子初也。陽之在上者丈夫也，居下者小子也。三雖與初同體，而切近於四，故係於四也。大抵陰柔不能自立，常親係於所近者。上係於四，故下失於初，舍初從上，得隨之宜也，上隨則善也。如昏之隨明，事之從善，上隨也。背是從非，舍明逐暗，下隨也。四亦无應，无隨之者也，近得三之隨，必與之親善。故三之隨四，有求必得也。人之隨於上，而上與之，是得所求也。又凡所求者可得也。雖然，固不可非理枉道以隨於上，苟取愛說以遂所求。如此，乃小人邪諂趨利之為也，故云利居貞。自處於正，則所謂有求而必得者，乃正事君子之隨也。",
  "&nbsp;",
  "<span style=\"font-size: medium;\"><strong>《象》曰：係丈夫，志舍下也。</strong></span>",
  "既隨於上，則是其志舍下而不從也。舍下而從上，舍卑而從高也，於隨為善矣。",
  "&nbsp;",
  "<span style=\"font-size: medium;\"><strong>九四，隨有獲，貞凶。有孚，在道，以明，何咎？</strong></span>",
  "九四以陽剛之才，處臣位之極，若於隨有獲，則雖正亦凶。有獲，謂得天下之心隨於己。為臣之道，當使恩威一出於上，眾心皆隨於君。若人心從己，危疑之道也，故凶。居此地者奈何？唯孚誠積於中，動為合於道，以明哲處之，則又何咎？古之人有行之者，伊尹、周公、孔明是也，皆德及於民，而民隨之。其得民之隨，所以成其君之功，致其國之安，其至誠存乎中，是有孚也；其所施為无不中道，在道也；唯其明哲，故能如是以明也，復何過咎之有？是以下信而上不疑，位極而无逼上之嫌，勢重而无專強之過。非聖人大賢，則不能也。其次如唐之郭子儀，威震主而主不疑，亦由中有誠孚而處无甚失也，非明哲能如是乎？",
  "&nbsp;",
  "<span style=\"font-size: medium;\"><strong>《象》曰：隨有獲，其義凶也。有孚在道，明功也。</strong></span>",
  "居近君之位而有獲，其義固凶。能有孚而在道，則无咎，蓋明哲之功也。",
  "&nbsp;",
  "<span style=\"font-size: medium;\"><strong>九五，孚于嘉，吉。</strong></span>",
  "九五居尊得正而中實，是其中誠在於隨善，其吉可知。嘉，善也。自人君至於庶人，隨道之吉，唯在隨善，而已下應二之正中，為隨善之義。",
  "&nbsp;",
  "<span style=\"font-size: medium;\"><strong>《象》曰：孚于嘉吉，位正中也。</strong></span>",
  "處正中之位，由正中之道，孚誠所隨者正中也，所謂嘉也，其吉可知。所孚之嘉，謂六二也。隨以得中為善，隨之所防者過也，蓋心所說隨，則不知其過矣。",
  "&nbsp;",
  "<span style=\"font-size: medium;\"><strong>上六，拘係之，乃從維之，王用亨于西山。</strong></span>",
  "上六以柔順而居隨之極，極乎隨者也。拘係之，謂隨之極，如拘持縻係之。乃從維之，又從而維繫之也，謂隨之固結如此。王用亨於西山，隨之極如是。昔者太王用此道，亨王業于西山。太王避狄之難，去豳來岐，豳人老稚扶攜以隨之如歸市，蓋其人心之隨，固結如此，用此故能亨盛其王業於西山。西山，岐山也。周之王業，蓋興於此。上居隨極，固為太過，然在得民之隨，與隨善之固，如此乃為善也，施於他則過矣。",
  "&nbsp;",
  "<span style=\"font-size: medium;\"><strong>《象》曰：拘係之，上窮也。</strong></span>",
  "隨之固如拘繫維持，隨道之窮極也。"
]