[
  "<img src=\"/image/arrow3_right.gif\" width=\"21\" height=\"9\">　 <a class=\"colorbox\" href=\"/eeebook/yichen/yi-chen-juan365.gif\" rel=\"group-all\">閱讀古書</a> <a class=\"colorbox\" href=\"/eeebook/yichen/yi-chen-juan366.gif\" rel=\"group-all\"> 2</a> <a class=\"colorbox\" href=\"/eeebook/yichen/yi-chen-juan367.gif\" rel=\"group-all\"> 3</a> <a class=\"colorbox\" href=\"/eeebook/yichen/yi-chen-juan368.gif\" rel=\"group-all\"> 4</a> <a class=\"colorbox\" href=\"/eeebook/yichen/yi-chen-juan369.gif\" rel=\"group-all\"> 5</a> <a class=\"colorbox\" href=\"/eeebook/yichen/yi-chen-juan370.gif\" rel=\"group-all\"> 6</a> <a class=\"colorbox\" href=\"/eeebook/yichen/yi-chen-juan371.gif\" rel=\"group-all\"> 7</a> <a class=\"colorbox\" href=\"/eeebook/yichen/yi-chen-juan372.gif\" rel=\"group-all\"> 8</a> <a class=\"colorbox\" href=\"/eeebook/yichen/yi-chen-juan373.gif\" rel=\"group-all\"> 9</a> <a class=\"colorbox\" href=\"/eeebook/yichen/yi-chen-juan374.gif\" rel=\"group-all\"> 10</a> <a class=\"colorbox\" href=\"/eeebook/yichen/yi-chen-juan375.gif\" rel=\"group-all\"> 11</a> <a class=\"colorbox\" href=\"/eeebook/yichen/yi-chen-juan376.gif\" rel=\"group-all\"> 12</a> <a class=\"colorbox\" href=\"/eeebook/yichen/yi-chen-juan377.gif\" rel=\"group-all\"> 13</a> <a class=\"colorbox\" href=\"/eeebook/yichen/yi-chen-juan378.gif\" rel=\"group-all\"> 14</a> <a class=\"colorbox\" href=\"/eeebook/yichen/yi-chen-juan379.gif\" rel=\"group-all\"> 15</a>",
  "文字輸入：Joanna",
  "<img src=\"/image/yi24b.png\" alt=\"\" style=\"border-style: initial; border-color: initial;\">　<strong>復</strong>卦 　震下坤上（地雷復）<span></span>",
  "",
  "",
  "復，《序卦》：物不可以終盡，剝窮上反下，故受之以復。物无剝盡之理，故剝極則復來。陰極則陽生，陽剝極於上而復生於下，窮上而反下也，復所以次剝也。為卦一陽生於五陰之下，陰極而陽復也。歲十月陰盛既極，冬至則一陽復生於地中，故為復也。陽，君子之道。陽消極而復反，君子之道消，極而復長也，故為反善之義。<span></span>",
  "",
  "",
  "<span></span>",
  "&nbsp;",
  "",
  "<span style=\"font-size: medium;\"><strong>復，亨。出入无疾，朋來无咎。</strong></span><span></span>",
  "",
  "",
  "復，亨；既復，則亨也。陽氣復生於下，漸亨盛而生育萬物。君子之道既復，則漸以亨通，澤於天下，故復則有亨盛之理也。出入无疾，出入謂生長。復生於內，入也。長進於外，出也。先云出，語順耳。陽生非自外也，來於內，故謂之入。物之始生，其氣至微，故多屯艱。陽之始生，其氣至微，故多摧折。春陽之發，為陰寒所折，觀草木於朝暮，則可見矣。出入无疾，謂微陽生長无害之者也，既无害之，而其類漸進而來，則將亨盛，故无咎也。所謂咎在氣，則為差忒。在君子，則為抑塞不得盡其理。陽之當復，雖使有疾之固，不能止其復也。但為阻礙耳。而卦之才，有无疾之義，乃復道之善也。一陽始生至微，固未能勝帬陰而發生萬物，必待諸陽之來，然後能成生物之功，而无差忒，以朋來而无咎也。三陽，子丑寅之氣。生成萬物，眾陽之功也。若君子之道既消，而復豈能便勝於小人，必待其朋類漸盛，則能協力以勝之也。<span></span>",
  "",
  "",
  "<span></span>",
  "&nbsp;",
  "",
  "<span style=\"font-size: medium;\"><strong>反復其道，七日來復，利有攸往。</strong></span><span></span>",
  "",
  "",
  "謂消長之道，反復迭至。陽之消，至七日而來復。姤，陽之始消也，七變而成復，故云七日，謂七更也。臨云｢八月有凶｣，謂陽長至于陰長，歷八月也。陽盡則陰退，君子道長，小人道消，故利有攸往也。<span></span>",
  "",
  "",
  "<span style=\"font-size: medium;\"><strong><span></span></strong></span>",
  "<strong>&nbsp;</strong>",
  "",
  "<span style=\"font-size: medium;\"><strong>彖曰：復，亨。剛反，動而以順行，是以出入无疾，朋來无咎，</strong></span><span></span>",
  "",
  "",
  "復，亨，謂剛反而亨也。陽剛消極而來反，既來反，則漸長盛而亨通矣。動而以順行，是以出入无疾，朋來无咎。以卦才言，其所以然也。下動而上，順是動而以順行也。陽剛反而順動，是以得出入无疾，朋來而无咎也，朋之來亦順動也。<span></span>",
  "",
  "",
  "<span></span>",
  "&nbsp;",
  "",
  "<span style=\"font-size: medium;\"><strong>反復其道，七日來復，天行也。利有攸往，剛長也。復其見天地之心乎。</strong></span><span></span>",
  "",
  "",
  "其道反復往來，迭消迭息，七日而來復者，天地之運行如是也。消長相因，天之理也，陽剛君子之道長，故利有攸往，一陽復於下，乃天地生物之心也。先儒皆以靜為見天地之心，蓋不知動之端乃天地之心也，非知道者孰能識之。<span></span>",
  "",
  "",
  "<span></span>",
  "&nbsp;",
  "",
  "<span style=\"font-size: medium;\"><strong>象曰：雷在地中，復，先王以至日閉關，商旅不行，后不省方。</strong></span><span></span>",
  "",
  "",
  "雷者，陰陽相薄而成聲，當陽之微未能發也，雷在地中，陽始復之時也。陽始生於下而甚微，安靜而後能長。先王順天道，當至日，陽之始生，安靜以養之，故閉關使商旅不得行，人君不省視四方，觀復之象，而順天道也。在一人之身亦然，當安靜以養其陽。<span></span>",
  "",
  "",
  "<span></span>",
  "&nbsp;",
  "",
  "<span style=\"font-size: medium;\"><strong>初九，不遠復，无</strong></span><span size=\"3\" style=\"font-size: medium;\"><b>祗</b></span><strong style=\"font-size: medium;\">悔，元吉。</strong>",
  "復者，陽反來復也。陽君子之道，故復為反害之義。初剛陽來復，處卦之初，復之最先者也，是不遠而復也。失而後有復，不失則何復之有。惟失之不遠，而復則不至於悔，大善而吉也。祗，宜音袛，抵也。《玉篇》云：適也。義亦同。无祗悔，不至於悔也。坎卦曰「祗既平，无咎」，謂至既平也。顏子无形顯之過，夫子謂其庶幾乃无祗悔也。過既未形而改，何悔之有。既未能不勉而中，所欲不踰矩，是有過也。然其明而剛，故一有不善未嘗不知，既知未嘗不遽改，故不至於悔，乃不遠復也。祗，陸德明音支，玉篇五經文字，羣經音辨並見衣部。",
  "<span></span>",
  "&nbsp;",
  "",
  "<span style=\"font-size: medium;\"><strong>象曰：不遠之復，以修身也。</strong></span><span></span>",
  "",
  "",
  "不遠而復者，君子所以修其身之道也。學問之道无他也，唯知不善則速改以從善而已。<span></span>",
  "",
  "",
  "<span></span>",
  "&nbsp;",
  "",
  "<span style=\"font-size: medium;\"><strong>六二，休復，吉。</strong></span><span></span>",
  "",
  "",
  "二雖陰爻，處中正而切比於初，志從於陽，能下仁也，復之休美者也。復者復於禮也，復禮則為仁。初陽復，復於仁也。二比而下之所以美而吉也。<span></span>",
  "",
  "",
  "<span></span>",
  "&nbsp;",
  "",
  "<span style=\"font-size: medium;\"><strong>象曰：休復之吉，以下仁也。</strong></span><span></span>",
  "",
  "",
  "為復之休美而吉者，以其能下仁也。仁者，天下之公，善之本也。初復於仁，二能親而下之，是以吉也。<span></span>",
  "",
  "",
  "<span></span>",
  "&nbsp;",
  "",
  "<span style=\"font-size: medium;\"><strong>六三，頻復，厲，无咎。</strong></span><span></span>",
  "",
  "",
  "三以陰躁動，處動之極。復之頻數而不能固者也，復貴安固，頻復頻失，不安於復也。復善而屢失，危之道也。聖人開遷善之道與其復，而危其屢失，故云｢厲，无咎｣。不可以頻失，而戒其復也。頻失則為危。屢復何咎過？在失而不在復也。<span></span>",
  "",
  "",
  "<span></span>",
  "&nbsp;",
  "",
  "<span style=\"font-size: medium;\"><strong>象曰：頻復之厲，義无咎也。</strong></span><span></span>",
  "",
  "",
  "頻復頻失雖為危厲，然復善之義則无咎矣。<span></span>",
  "",
  "",
  "<span></span>",
  "&nbsp;",
  "",
  "<span style=\"font-size: medium;\"><strong>六四，中行獨復。</strong></span><span></span>",
  "",
  "",
  "此爻之義最宜，詳玩四行，群陰之中而獨能復，自處於正，下應於陽剛，其志可謂善矣。不言吉凶者，蓋四以柔居群陰之間，初方甚微，不足以相援，无可濟之理，故聖人但稱其能獨復，而不欲言其獨從道而必凶也。曰：然則不言无咎，何也？曰：以陰居陰，柔弱之甚，雖有從陽之志，終不克濟，非无咎也。&nbsp;",
  "<span></span>",
  "&nbsp;",
  "",
  "<span style=\"font-size: medium;\"><strong>象曰：中行獨復，以從道也。</strong></span><span></span>",
  "",
  "",
  "稱其獨復者，以其從陽剛君子之善道也。<span></span>",
  "",
  "",
  "<span></span>",
  "&nbsp;",
  "",
  "<span style=\"font-size: medium;\"><strong>六五，敦復，无悔。</strong></span><span></span>",
  "",
  "",
  "六五以中順之德處君位，能敦篤於復善者也，故无悔。雖本善，戒亦在其中矣。陽復方微之時，以柔居尊，下復无助，未能致亨吉也，能无悔而已。<span></span>",
  "",
  "",
  "<span></span>",
  "&nbsp;",
  "",
  "<span style=\"font-size: medium;\"><strong>象曰：敦復无悔，中以自考也。</strong></span><span></span>",
  "",
  "",
  "以中道自成也。五以陰居尊處中而體順，能敦篤其志，以中道自成則可以无悔也。自成，謂其中順之德。&nbsp;",
  "<span></span>",
  "&nbsp;",
  "",
  "<span style=\"font-size: medium;\"><strong>上六，迷復，凶，有災眚，用行師，終有大敗，以其國君，凶。至于十年不克征。</strong></span><span></span>",
  "",
  "",
  "以陰柔居復之終，終迷不復者也，迷而不復，其凶可知。有災眚，災，天災自外來；眚，己過由自作。既迷不復善，在己則動皆過失，災禍亦自外而至，蓋所招也。迷道不復，无施而可用，以行師終有大敗，以之為國則君之凶也。十年者，數之終至於十年。不克征，謂終不能行。既迷於道，何時而可行也。<span></span>",
  "",
  "",
  "<span></span>",
  "&nbsp;",
  "",
  "<span style=\"font-size: medium;\"><strong>象曰：迷復之凶，反君道也。</strong></span><span></span>",
  "",
  "",
  "復則合道，既迷於復，與道相反也，其凶可知。以其國君凶，謂其反君道也。人君居上，而治眾當從天下之善，乃迷於復，反君之道也。非止人君，凡人迷於復者，皆反道而凶也。<span></span>",
  "",
  "",
  "<span></span>",
  "&nbsp;",
  ""
]