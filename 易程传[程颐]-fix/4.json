[
  "&nbsp;",
  "<img src=\"/image/arrow3_right.gif\" width=\"21\" height=\"9\">　 <a class=\"colorbox\" href=\"/eeebook/yichen/yi-chen-juan073.gif\" rel=\"group-all\">閱讀古書</a> <a class=\"colorbox\" href=\"/eeebook/yichen/yi-chen-juan074.gif\" rel=\"group-all\"> 2</a> <a class=\"colorbox\" href=\"/eeebook/yichen/yi-chen-juan075.gif\" rel=\"group-all\"> 3</a> <a class=\"colorbox\" href=\"/eeebook/yichen/yi-chen-juan076.gif\" rel=\"group-all\"> 4</a> <a class=\"colorbox\" href=\"/eeebook/yichen/yi-chen-juan077.gif\" rel=\"group-all\"> 5</a> <a class=\"colorbox\" href=\"/eeebook/yichen/yi-chen-juan078.gif\" rel=\"group-all\"> 6</a> <a class=\"colorbox\" href=\"/eeebook/yichen/yi-chen-juan079.gif\" rel=\"group-all\"> 7</a> <a class=\"colorbox\" href=\"/eeebook/yichen/yi-chen-juan080.gif\" rel=\"group-all\"> 8</a> <a class=\"colorbox\" href=\"/eeebook/yichen/yi-chen-juan081.gif\" rel=\"group-all\"> 9</a> <a class=\"colorbox\" href=\"/eeebook/yichen/yi-chen-juan082.gif\" rel=\"group-all\"> 10</a> <a class=\"colorbox\" href=\"/eeebook/yichen/yi-chen-juan083.gif\" rel=\"group-all\"> 11</a> <a class=\"colorbox\" href=\"/eeebook/yichen/yi-chen-juan084.gif\" rel=\"group-all\"> 12</a> <a class=\"colorbox\" href=\"/eeebook/yichen/yi-chen-juan085.gif\" rel=\"group-all\"> 13</a> <a class=\"colorbox\" href=\"/eeebook/yichen/yi-chen-juan086.gif\" rel=\"group-all\"> 14</a> <a class=\"colorbox\" href=\"/eeebook/yichen/yi-chen-juan087.gif\" rel=\"group-all\"> 15</a>",
  "文字輸入：Sheher",
  "<img src=\"/image/yi04b.png\" alt=\"\" width=\"28\" height=\"28\">　<strong>蒙卦</strong>　坎下艮上（山水蒙）",
  "蒙，《序卦》：屯者盈也，屯者物之始生也，物生必蒙，故受之以蒙。蒙者蒙也，物之穉也。屯者物之始生，物始生穉小，蒙昧未發，蒙所以次屯也。為卦艮上坎下，艮為山為止，坎為水為險，山下有險，遇險而止，莫知所之，蒙之象也。水必行之物，始出未有所之，故為蒙，及其進則為亨義。",
  "<span style=\"font-size: medium;\"><strong>蒙，亨，匪我求童蒙，童蒙求我。初筮告，再三瀆，瀆則不告。利貞。</strong></span>",
  "蒙有開發之理，亨之義也。卦才時中，乃致亨之道。六五為蒙之主，而九二發蒙者也。我謂二也，二非蒙主。五既順巽於二，二乃發蒙者也，故主二而言「匪我求童蒙，童蒙求我」。五居尊位，有柔順之德，而方在童蒙，與二為正應，而中德又同，能用二之道，以發其蒙也。二以剛中之德在下為君所信嚮，當以道自守，待君至誠，求已而後應之，則能用其道，匪我求於童蒙，乃童蒙來求於我也。筮，占決也。初筮告，謂至誠一意以求已則告之，再三則瀆慢矣，故不告也。發蒙之道，利以貞正，又二雖剛中，然居陰，故宜有戒。",
  "<span style=\"font-size: medium;\"><strong>彖曰：蒙，山下有險，險而止，蒙。蒙亨，以亨行，時中也。匪我求童蒙，童蒙求我，志應也。</strong></span>",
  "山下有險，內險不可處，外止莫能進，未知所為，故為昏蒙之義。「蒙亨，以亨行，時中也」，蒙之能亨，以亨道行也。所謂亨道，時中也。時謂得君之應，中謂處得其中，得中則時也。匪我求童蒙，童蒙求我，志應也。二以剛明之賢處於下，五以童蒙居上，非是二求於五，蓋五之志應於二也。賢者在下，豈可自進以求於君，苟自求之，必无能信用之理，古之人所以必待人君致敬盡禮而後往者，非欲自為尊大，蓋其尊德樂道，不如是不足與有為也。",
  "<span style=\"font-size: medium;\"><strong>初筮告，以剛中也。再三瀆，瀆則不告，瀆蒙也。</strong></span>",
  "初筮謂誠一而來求決其蒙，則當以剛中之道告而開發之；再三煩數也，來筮之意煩數不能誠一則瀆慢矣，不當告也，告之必不能信受，徒為煩瀆，故曰瀆。",
  "<span style=\"font-size: medium;\"><strong>蒙以養正，聖功也。</strong></span>",
  "卦辭曰「利貞」，彖復伸其義，以明不止為戒於二，實養蒙之道也。未發之謂蒙，以純一未發之蒙而養其正，乃作聖之功也，發而後禁，則扞格而難勝。養正於蒙，學之至善也。蒙之六爻，二陽為治蒙者，四陰皆處蒙者也。",
  "<span style=\"font-size: medium;\"><b style=\"font-size: medium;\">象曰：山下出泉，蒙，君子以果行育</b><span size=\"3\" style=\"font-size: medium;\"><b>德</b></span><b style=\"font-size: medium;\">。</b></span>",
  "山下出泉，出而遇險，未有所之，蒙之象也。若人蒙穉，未知所適也。君子觀蒙之象，以果行育德，觀其出而未能通行，則以果決其所行，觀其始出而未有所向，則以養育其明德也。",
  "<span style=\"font-size: medium;\"><strong>初六，發蒙，利用刑人，用說桎梏，以往吝。</strong></span>",
  "初以陰暗居下，下民之蒙也。爻言發之之道，發下民之蒙，當明刑禁以示之，使之知畏，然後從而教導之，自古聖王為治，設刑罰以齊其衆，明教化以善其俗，刑罰立而後教化行，雖聖人尚德而不尚刑，未嘗偏廢也，故為政之始，立法居先，治蒙之初，威之以刑者，所以說去其昏蒙之桎梏。桎梏謂拘束也，不去其昏蒙之桎梏，則善教无由而入，既以刑禁率之，雖使心未能喻，亦當畏威以從，不敢肆其昏蒙之欲，然後漸能知善道而革其非心，則可以移風易俗矣。苟專用刑以為治，則蒙雖畏而終不能發，苟免而无耻，治化不可得而成矣。故以往則可吝。",
  "<span style=\"font-size: medium;\"><strong>象曰：利用刑人，以正法也。</strong></span>",
  "治蒙之始，立其防限，明其罪罰，正其法也。使之由之漸至於化也，或疑發蒙之初，遽用刑人，无乃不教而誅乎，不知立法制刑，乃所以教也。蓋後之論刑者，不復知教化在其中矣。",
  "<span style=\"font-size: medium;\"><strong>九二，包蒙，吉。納婦吉，子克家。</strong></span>",
  "包，含容也。二居蒙之世，有剛明之才，而與六五之君相應，中德又同，當時之任者也，必廣其含容，哀矜昏愚，則能發天下之蒙，成治蒙之功，其道廣，其施博，如是則吉也。卦唯二陽爻，上九剛而過，唯九二有剛中之德而應於五，用於時而獨明者也，苟恃其明，專於自任，則其德不弘，故雖婦人之柔闇，尚當納其所善，則其明廣矣。又以諸爻皆陰，故云婦。堯舜之聖，天下所莫及也，尚曰清問下民，取人為善也。二能包納則克濟其君之事，猶子能治其家也。五既陰柔，故發蒙之功皆在於二，以家言之，五父也，二子也，二能主蒙之功，乃人子克治其家也。",
  "<span style=\"font-size: medium;\"><strong>象曰：子克家，剛柔接也。</strong></span>",
  "子而克治其家者，父之信任専也。二能主蒙之功者，五之信任専也。二與五剛柔之情相接，故得行其剛中之道，成發蒙之功。苟非上下之情相接，則二雖剛中，安能尸其事乎。",
  "<span style=\"font-size: medium;\"><strong>六三，勿用取女，見金夫，不有躬，无攸利。</strong></span>",
  "三以陰柔處蒙闇，不中不正女之妄動者也，正應在上，不能遠從，近見九二，為羣蒙所歸，得時之盛，故捨其正應而從之，是女之見金夫也。女之從人，當由正禮，乃見人之多金，說而從之，不能保有其身者也，无所往而利矣。",
  "<span style=\"font-size: medium;\"><strong>象曰：勿用取女，行不順也。</strong></span>",
  "女之如此，其行邪僻不順，不可取也。",
  "<span style=\"font-size: medium;\"><strong>六四，困蒙，吝。</strong></span>",
  "四以陰柔而蒙闇，无剛明之親援，无由自發其蒙，困於昏蒙者也。其可吝甚矣。吝不足也，謂可少也。",
  "<span style=\"font-size: medium;\"><strong>象曰：困蒙之吝，獨遠實也。</strong></span>",
  "蒙之時，陽剛為發蒙者，四陰柔而最遠於剛，乃愚蒙之人，而不比近賢者，无由得明矣，故困於蒙。可羞吝者，以其獨遠於賢明之人也，不能親賢以致困，可吝之甚也，實謂陽剛也。",
  "<span style=\"font-size: medium;\"><strong>六五，童蒙，吉。</strong></span>",
  "五以柔順居君位，下應於二，以柔中之德，任剛明之才，足以治天下之蒙，故吉也。童取未發而資於人也，為人君者，苟能至誠任賢以成其功，何異乎出於已也。",
  "<span style=\"font-size: medium;\"><strong>象曰：童蒙之吉，順以巽也。</strong></span>",
  "舍已從人，順從也。降志下求，卑巽也。能如是，優於天下矣。",
  "<span style=\"font-size: medium;\"><strong>上九，擊蒙，不利為宼，利禦宼。</strong></span>",
  "九居蒙之終，是當蒙極之時，人之愚蒙既極，如苗民之不率，為宼為亂者，當擊伐之，然九居上剛極而不中，故戒不利為宼。治人之蒙，乃禦宼也，肆為剛暴，乃為宼也。若舜之征有苗，周公之誅三監，禦宼也。秦皇漢武窮兵誅伐，為宼也。",
  "<span style=\"font-size: medium;\"><strong>象曰：利用禦宼，上下順也。</strong></span>",
  "利用禦宼，上下皆得其順也。上不為過暴，下得擊去，其蒙禦宼之義也。"
]