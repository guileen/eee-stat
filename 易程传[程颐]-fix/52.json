[
  "<img src=\"/image/arrow3_right.gif\">　<a class=\"colorbox\" href=\"/eeebook/yichen/yi-chen-juan810.gif\" rel=\"group-all\">閱讀古書</a> <a class=\"colorbox\" href=\"/eeebook/yichen/yi-chen-juan811.gif\" rel=\"group-all\"> 2</a> <a class=\"colorbox\" href=\"/eeebook/yichen/yi-chen-juan812.gif\" rel=\"group-all\"> 3</a> <a class=\"colorbox\" href=\"/eeebook/yichen/yi-chen-juan813.gif\" rel=\"group-all\"> 4</a> <a class=\"colorbox\" href=\"/eeebook/yichen/yi-chen-juan814.gif\" rel=\"group-all\"> 5</a> <a class=\"colorbox\" href=\"/eeebook/yichen/yi-chen-juan815.gif\" rel=\"group-all\"> 6</a> <a class=\"colorbox\" href=\"/eeebook/yichen/yi-chen-juan816.gif\" rel=\"group-all\"> 7</a> <a class=\"colorbox\" href=\"/eeebook/yichen/yi-chen-juan817.gif\" rel=\"group-all\"> 8</a> <a class=\"colorbox\" href=\"/eeebook/yichen/yi-chen-juan818.gif\" rel=\"group-all\"> 9</a> <a class=\"colorbox\" href=\"/eeebook/yichen/yi-chen-juan819.gif\" rel=\"group-all\"> 10</a> <a class=\"colorbox\" href=\"/eeebook/yichen/yi-chen-juan820.gif\" rel=\"group-all\"> 11</a> <a class=\"colorbox\" href=\"/eeebook/yichen/yi-chen-juan821.gif\" rel=\"group-all\"> 12</a> <a class=\"colorbox\" href=\"/eeebook/yichen/yi-chen-juan822.gif\" rel=\"group-all\"> 13</a> <a class=\"colorbox\" href=\"/eeebook/yichen/yi-chen-juan823.gif\" rel=\"group-all\"> 14</a>",
  "文字輸入：Joanna",
  "<img src=\"/image/yi52b.png\" alt=\"\" style=\"border-style: initial; border-color: initial;\">艮　艮下艮上&nbsp;",
  "艮，《序卦》：「震者動也，物不可以終動。止之，故受之以艮。」艮者，止也。 動靜相因，動則有靜，靜則有動。物无常動之理，艮所以次震也。艮者，止也。不曰止者，艮，山之象，有安重堅實之意，非「止」義可盡也。乾坤之交，三索而成艮。一陽居二陰之上，陽動而上進之物，既至於上，則止矣。陰者靜也，上止而下靜，故為艮也。然則與畜止之義何異？曰畜止者，制畜之義，力止之也；艮止者，安止之義，止其所也。",
  "<span style=\"font-size: medium;\"><strong>艮其背，不獲其身；行其庭，不見其人。无咎。</strong></span>",
  "人之所以不能安其止者，動於欲也。 欲牽於前，而求其止不可得也。 故艮之道，當艮其背，所見者在前，而背乃背之，是所不見也。止於所不見，則无欲以亂其心，而止乃安。不獲其身，不見其身也，謂忘我也。无我則止矣；不能无我，无可止之道。行其庭，不見其人，庭除之間，至近也。在背則雖至近不見，謂不交於物也。外物不接，內欲不萌，如是而止，乃得止之道於止，為无咎也。",
  "<span style=\"font-size: medium;\"><strong>《象》曰：艮，止也。時止則止，時行則行，動靜不失其時，其道光明。</strong></span>",
  "艮為止，止之道，唯其時。行止動靜，不以時則妄也。不失其時，則順理而合義。 在物為理，處物為義，動靜合義理，不失其時也，乃其道之光明也。君子所貴乎時。仲尼行止久速是也。艮體篤實，有光明之義。",
  "<span style=\"font-size: medium;\"><strong>艮其止，止其所也。</strong></span>",
  "艮其止，謂止之而止也。止之而能止者，由止得其所也。止而不得其所，則无可止之理。夫子曰：於止知其所止，謂當止之所也。夫有物，必有則。父止於慈，子止於孝，君止於仁，臣止於敬，萬物庶事，莫不各有其所，得其所則安，失其所則悖，聖人所以能使天下順治，非能為物作則也，唯止之各於其所而已。",
  "<span style=\"font-size: medium;\"><strong>上下敵應，不相與也。</strong></span>",
  "以卦才言也，上下二體以敵相應，无相與之義。陰陽相應，則情通而相與；乃以其敵，故不相與也。不相與，則相為背，為艮其背，止之義也。",
  "<span style=\"font-size: medium;\"><strong>是以不獲其身，行其庭不見其人，无咎也。</strong></span>",
  "相背，故不獲其身。不見其人，是以能止。能止，則无咎也。",
  "<span style=\"font-size: medium;\"><strong>《象》曰：兼山，艮，君子以思不出其位。</strong></span>",
  "上下皆山，故為兼山。此而并彼，為兼，謂重復也，重艮之象也。君子觀艮止之象，而思安所止，不出其位也。位者，所處之分也。萬事各有其所，得其所則止而安。若當行而止，當速而久，或過或不及，皆出其位也，況踰分非據乎。",
  "<span style=\"font-size: medium;\"><strong>初六，艮其趾，无咎，利永貞</strong></span>",
  "六在最下，趾之象。趾，動之先也。艮其趾，止於動之初也。事止於初，未至失正，故无咎也。以柔處下，當趾之時也，行則失其正矣，故止乃无咎。陰柔患其不能常也，不能固也，故方止之初，戒以利在常永貞固，則不失止之道也。",
  "<span style=\"font-size: medium;\"><strong>《象》曰：艮其趾，未失正也。</strong></span>",
  "當止而行，非正也。止之於初，故未至失正。事止於始，則易，而未至於失也。",
  "<span style=\"font-size: medium;\"><strong>六二 艮其腓*，不拯其隨，其心不快。</strong></span>",
  "六二居中，得正得止之道者也。上无應援，不獲其君矣。三居下之上，成止之主。主乎止者也，乃剛而失中，不得止之宜。剛止於上，非能降而下求二，雖有中正之德，不能從也。二之行止，係乎所主，非得自由，故為腓之象。股動，則腓隨動，止在股而不在腓也。二既不得以中正之道，拯救三之不中，則必勉而隨之，不能拯而唯隨也。雖咎不在己，然豈其所欲哉。言不聽，道不行也。故其心不快，不能行其志也。士之處高位，則有拯而无隨。在下位，則有當拯，有當隨，有拯之不得而後隨。",
  "註*：腓，音ㄈㄟˊ，小腿。",
  "<span style=\"font-size: medium;\"><strong>《象》曰：不拯其隨，未退聽也。</strong></span>",
  "所以不拯之，而唯隨者，在上者未能下從也。退聽，下從也。",
  "<span style=\"font-size: medium;\"><strong>九三，艮其限，列其夤*，厲薰心。</strong></span>",
  "限，分隔也。謂上下之際，三以剛居剛而不中，為成艮之主，決止之極也。已在下體之上而隔上下之限，皆為止義，故為艮其限，是確乎止而不復能進退者也。在人身如列其夤。夤，膂也，上下之際也。列絕其夤，則上下不相從屬，言止於下之堅也。止道貴乎得宜，行止不能以時而定於一，其堅強如此，則處世乖戾，與物睽絕，其危甚矣。人之固止一隅(ㄩˊ角落)而舉世莫與宜者，則艱蹇(ㄐㄧㄢˇ難也)忿畏焚撓其中，豈有安裕之理？厲薰心，謂不安之勢，薰爍其中也。",
  "<span style=\"font-size: xx-small;\">註*：夤，ㄧㄣˊ，夾脊肉。膂（ㄌㄩˇ），脊骨</span>",
  "<span style=\"font-size: medium;\"><strong>《象》曰：艮其限，危薰心也。</strong></span>",
  "謂其固止，不能進退，危懼之慮，常薰爍其中心也。",
  "<span style=\"font-size: medium;\"><strong>六四，艮其身，无咎。</strong></span>",
  "四大臣之位，止天下之當止者也。以陰柔而不遇剛陽之君，故不能止物，唯自止其身，則可无咎。所以能无咎者，以止於正也。言止其身，无咎，則見其不能止物。施於政，則有咎矣。在上位而僅能善其身，无取之甚也。",
  "<span style=\"font-size: medium;\"><strong>《象》曰：艮其身，止諸躬也。</strong></span>",
  "不能為天下之止，能止於其身而已，豈足稱大臣之位也。",
  "<span style=\"font-size: medium;\"><strong>六五，艮其輔，言有序，悔亡。</strong></span>",
  "五，君位，艮之主也，主天下之止者也。而陰柔之才不足以當此義，故止以在上，取輔義言之人，之所當慎。而止者，惟言行也。五在上，故以輔言。輔，言之所由出也。艮於輔，則不妄出而有序也。言輕發而无序，則有悔。止之於輔，則悔亡也。有序，中節有次序也。輔與頰舌，皆言所由出，而輔在中。艮其輔，謂止於中也。",
  "<span style=\"font-size: medium;\"><strong>《象》曰：艮其輔，以中正也。</strong></span>",
  "五之所善者，中也。艮其輔，謂止於中也。言以得中為正。止之於輔，使不失中，乃得正也。",
  "<span style=\"font-size: medium;\"><strong>上九，敦艮，吉。</strong></span>",
  "九以剛實居上，而又成艮之主。在艮之終，止之至，堅篤者也。敦，篤實也。居止之極，故不過而為敦。人之止，難於久終，故節或移於晚守，或失於終事，或廢於久，人之所同患也。上九能敦厚於終，止道之至善，所以吉也。六爻之德，唯此為吉。",
  "<span style=\"font-size: medium;\"><strong>《象》曰：敦艮之吉，以厚終也。</strong></span>",
  "天下之事，唯終守之為難。能敦於止，有終者也。上之吉，以其能厚於終也。",
  "&nbsp;",
  "&nbsp;",
  "&nbsp;",
  "&nbsp;"
]