[
  "<img src=\"/image/arrow3_right.gif\" width=\"21\" height=\"9\" style=\"border-style: initial; border-color: initial;\">　<a class=\"colorbox\" href=\"/eeebook/yichen/yi-chen-juan898.gif\" rel=\"group-all\">閱讀古書</a> <a class=\"colorbox\" href=\"/eeebook/yichen/yi-chen-juan899.gif\" rel=\"group-all\"> 2</a> <a class=\"colorbox\" href=\"/eeebook/yichen/yi-chen-juan900.gif\" rel=\"group-all\"> 3</a> <a class=\"colorbox\" href=\"/eeebook/yichen/yi-chen-juan901.gif\" rel=\"group-all\"> 4</a> <a class=\"colorbox\" href=\"/eeebook/yichen/yi-chen-juan902.gif\" rel=\"group-all\"> 5</a> <a class=\"colorbox\" href=\"/eeebook/yichen/yi-chen-juan903.gif\" rel=\"group-all\"> 6</a> <a class=\"colorbox\" href=\"/eeebook/yichen/yi-chen-juan904.gif\" rel=\"group-all\"> 7</a> <a class=\"colorbox\" href=\"/eeebook/yichen/yi-chen-juan905.gif\" rel=\"group-all\"> 8</a> <a class=\"colorbox\" href=\"/eeebook/yichen/yi-chen-juan906.gif\" rel=\"group-all\"> 9</a> <a class=\"colorbox\" href=\"/eeebook/yichen/yi-chen-juan907.gif\" rel=\"group-all\"> 10</a> <a class=\"colorbox\" href=\"/eeebook/yichen/yi-chen-juan908.gif\" rel=\"group-all\"> 11</a> <a class=\"colorbox\" href=\"/eeebook/yichen/yi-chen-juan909.gif\" rel=\"group-all\"> 12</a>",
  "文字輸入：Joanna",
  "<img src=\"/image/yi58b.png\" alt=\"\" width=\"28\" height=\"28\">　兌　兌下兌上",
  "兌，《序卦》：巽者入也，入而後說之，故受之以兌。兌者說也，物相入則相說，相說則相入，兌所以次巽也。",
  "<span style=\"font-size: medium;\"><strong>兌，亨，利貞。</strong></span>",
  "兌，說也。說，致亨之道也。能說於物，物莫不說而與之，足以致亨。然為說之道，利於貞正，非道求說則為邪諂而有悔咎，故戒利貞也。",
  "<span style=\"font-size: medium;\"><strong>彖曰：兌，說也。剛中而柔外，說以利貞。是以順乎天而應乎人，說以先民，民忘其勞。說以犯難，民忘其死。說之大，民勸矣哉。</strong></span>",
  "兌之義，說也。一陰居二陽之上，陰說於陽，而為陽所說也。陽剛居中，中心誠實之象。柔爻在外，接物和柔之象，故為說而能貞也。利貞，說之道宜正也。卦有剛中之德，能貞者也。說而能貞，是以上順天理，下應人心。說道之至正至善者也，若夫違道，以干百姓之譽者，苟說之道，違道不順天，干譽非應人，苟取一時之說耳，非君子之正道。君子之道，其說於民，如天地之施，感於其心而說服无歝<span style=\"font-size: xx-small;\">(ㄉㄨˋ厭倦)</span>，故以之先民，則民心說隨而忘其勞。率之以犯難，則民心說服於義，而不恤其死。說道之大，莫不知勸。勸，謂信之而勉力順從。人君之道，以人心說服為本，故聖人贊其大。",
  "<span style=\"font-size: medium;\"><strong>象曰：麗澤兌，君子以朋友講習。</strong></span>",
  "麗澤，二澤相附麗也。兩澤相麗，交相浸潤，互有滋益之象。故君子觀其象而以朋友講習，朋友講習互相益也。先儒謂天下之可說，莫如朋友講習。朋友講習，固可說之大者，然當明相益之象。",
  "<span style=\"font-size: medium;\"><strong>初九，和兌，吉。</strong></span>",
  "初雖陽爻，居說體而在最下，无所繫應，是能卑下和順以為說而无所偏私者也。以和為說，而无所偏私，說之正也。陽剛則不卑，居下則能巽，說則能和。无應，則不偏處。說如是，所以吉也。",
  "<span style=\"font-size: medium;\"><strong>象曰：和兌之吉：行未疑也。</strong></span>",
  "有求而和，則涉於邪諂。初隨時順，處心无所繫，无所為也，以和而已，是以吉也。象又以其處說在下而非中正，故云行未疑也。其行未有可疑，謂未見其有失也。若得中正，則无是言也。說以中正為本，爻直陳其義，象則推而盡之。",
  "<span style=\"font-size: medium;\"><strong>九二，孚兌，吉，悔亡。</strong></span>",
  "二承比陰柔，陰柔，小人也，說之，則當有悔。二剛中之德，孚信內充，雖比小人，自守不失君子，和而不同，說而不失剛中，故吉而悔亡，非二之剛中，則有悔矣。以自守而亡也。",
  "<span style=\"font-size: medium;\"><strong>象曰：孚兌之吉，信志也。</strong></span>",
  "心之所存為志，二剛實居中，孚信存於中也。志存誠信，豈志說小人而自失乎，是以吉也。",
  "<span style=\"font-size: medium;\"><strong>六三，來兌，凶。</strong></span>",
  "六三陰柔不中正之人，說不以道者也。來兌就之，以求說也。比於在下之陽，枉已非道，就以求說，所以凶也。之內為來，上下俱陽，而獨之內者，以同體而陰性下也。失道，下行也。",
  "<span style=\"font-size: medium;\"><strong>象曰：來兌之凶，位不當也。</strong></span>",
  "自處不中正，无與而妄求說，所以凶也。",
  "<span style=\"font-size: medium;\"><strong>九四，商兌未寧，介疾有喜。</strong></span>",
  "四上承中正之五，而下比柔邪之三，雖剛陽而處非正。三陰柔，陽所說也，故不能決，而商度未寧，謂擬議所從而未決，未能有定也。兩間，謂之介，分限也。地之界，則加田，義乃同也。故人有節守，謂之介。若介然守正，而疾遠邪惡，則有喜也。從五正也，說三邪也，四近君之位，若剛介守正，疾遠邪惡，將得君以行道，福慶及物，為有喜也。四者，得失未有定，繫所從耳。",
  "<span style=\"font-size: medium;\"><strong>象曰：九四之喜，有慶也。</strong></span>",
  "所謂喜者，若守正而君說之，則得行其剛陽之道，而福慶及物也。",
  "<span style=\"font-size: medium;\"><strong>九五，孚于剝，有厲。</strong></span>",
  "九五得尊位，而處中正，盡說道之善矣。而聖人復設有厲之戒，蓋堯舜之盛，未嘗无戒也。戒所當戒而已。雖聖賢在上，天下未嘗无小人，然不敢肆其惡也。聖人亦說，其能勉而革面也。彼小人者，未嘗不知聖賢之可說也。如四凶，處堯朝，隱惡而順命是也。聖人非不知其終惡也，取其畏罪，而強仁耳。五若誠心信小人之假善為實善，而不知其包藏，則危道也。小人者，備之不至則害於善，聖人為戒之意深矣。剝者消陽之名，陰消陽者也，蓋指上六，故孚于剝則危也。以五在說之時，而密比於上六，故為之戒。雖舜之聖，且畏巧言令色，安得不戒也，說之感人易入，而可懼也如此。",
  "<span style=\"font-size: medium;\"><strong>象曰：孚于剝，位正當也。</strong></span>",
  "戒孚于剝者，以五所處之位，正當戒也。密比陰柔，有相說之道，故戒在信之也。",
  "<span style=\"font-size: medium;\"><strong>上六，引兌。</strong></span>",
  "他卦至極則變兌，為說極則愈說。上六成說之主，居說之吉，說不知己者也，故說既極矣，又引而長之，然而不至悔咎，何也？方言其說，不知已，未見其所說善惡也。又下秉九五之中正，无所施其邪說。六三則承乘皆非正，是以有凶。",
  "<span style=\"font-size: medium;\"><strong>象曰：上六引兌，未光也。</strong></span>",
  "說既極矣，又引而長之，雖說之之心不已，而事理已過，實无所說。事之盛，則有光輝，既極，而強引之長，其无意位甚矣，豈有光也。未必之辭，象中多用非必能有光輝，謂不能光也。"
]