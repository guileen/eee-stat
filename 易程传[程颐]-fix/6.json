[
  "&nbsp;",
  "<img src=\"/image/arrow3_right.gif\" width=\"21\" height=\"9\">　 <a class=\"colorbox\" href=\"/eeebook/yichen/yi-chen-juan099.gif\" rel=\"group-all\">閱讀古書</a> <a class=\"colorbox\" href=\"/eeebook/yichen/yi-chen-juan100.gif\" rel=\"group-all\"> 2</a> <a class=\"colorbox\" href=\"/eeebook/yichen/yi-chen-juan101.gif\" rel=\"group-all\"> 3</a> <a class=\"colorbox\" href=\"/eeebook/yichen/yi-chen-juan102.gif\" rel=\"group-all\"> 4</a> <a class=\"colorbox\" href=\"/eeebook/yichen/yi-chen-juan103.gif\" rel=\"group-all\"> 5</a> <a class=\"colorbox\" href=\"/eeebook/yichen/yi-chen-juan104.gif\" rel=\"group-all\"> 6</a> <a class=\"colorbox\" href=\"/eeebook/yichen/yi-chen-juan105.gif\" rel=\"group-all\"> 7</a> <a class=\"colorbox\" href=\"/eeebook/yichen/yi-chen-juan106.gif\" rel=\"group-all\"> 8</a> <a class=\"colorbox\" href=\"/eeebook/yichen/yi-chen-juan107.gif\" rel=\"group-all\"> 9</a> <a class=\"colorbox\" href=\"/eeebook/yichen/yi-chen-juan108.gif\" rel=\"group-all\"> 10</a> <a class=\"colorbox\" href=\"/eeebook/yichen/yi-chen-juan109.gif\" rel=\"group-all\"> 11</a> <a class=\"colorbox\" href=\"/eeebook/yichen/yi-chen-juan110.gif\" rel=\"group-all\"> 12</a> <a class=\"colorbox\" href=\"/eeebook/yichen/yi-chen-juan111.gif\" rel=\"group-all\"> 13</a> <a class=\"colorbox\" href=\"/eeebook/yichen/yi-chen-juan112.gif\" rel=\"group-all\"> 14</a> <a class=\"colorbox\" href=\"/eeebook/yichen/yi-chen-juan113.gif\" rel=\"group-all\"> 15</a>",
  "文字輸入：鬼鶴",
  "<img src=\"/image/yi06b.png\" alt=\"\" width=\"28\" height=\"28\">　訟　坎下乾上",
  "訟，《序卦》：飲食必有訟，故受之以訟。人之所需者，飲食。既有所須，爭訟所由起也。訟，所以次需也。為卦乾上坎下，以二象言之：天陽上行，水性就下，其行相違，所以成訟也。以二體言之：上剛下險，剛險相接，能无訟乎？又人内險阻而外剛强，所以訟也。",
  "<span style=\"font-size: medium;\"><strong>訟：有孚窒，惕中吉。終凶。</strong></span>",
  "訟之道必有其孚實，中无其實，乃是誣妄，凶之道也。卦之中實，為有孚之象。訟者，與人爭辯而待決於人，雖有孚，亦須窒塞未通。不窒則已明，无訟矣。事既未辯，吉凶未可必也，故有畏惕中吉，得中則吉也。終凶，終極其事，則凶也。",
  "<span style=\"font-size: medium;\"><strong>利見大人，不利涉大川。</strong></span>",
  "訟者，求辯其曲直也，故利見於大人。大人則能以其剛明中正，決所訟也。訟非和平之事，當擇安地而處，不可陷於危險，故不利涉大川也。",
  "<span style=\"font-size: medium;\"><strong>彖曰：訟，上剛下險，險而健訟。</strong></span>",
  "訟之為卦，上剛下險，險而又健也，又為險健相接，内險外健，皆所以為訟也。若健而不險，不生訟也；險而不健，不能訟也；險而又健，是以訟也。",
  "<span style=\"font-size: medium;\"><strong>訟有孚窒，惕中吉，剛來而得中也。</strong></span>",
  "訟之道，固如是，又據卦才而言，九二以剛自外來而成訟，則二乃訟之主也。以剛處中，中實之象，故為有孚。處訟之時，雖有孚信，亦必艱阻窒塞而有惕懼。不窒，則不成訟矣。又居險陷之中，亦為窒塞惕懼之義。二以陽剛自外來而得中，為以剛來，訟而不過之義，是以吉也。卦有更取成卦之由為義者，此是也。卦義不取成卦之由，則更不言所變之爻也。據卦辭，二乃善也，而爻中不見其善。蓋卦辭取其有孚得中而言，乃善也，爻則以自下訟上為義，所取不同也。",
  "<span style=\"font-size: medium;\"><strong>終凶，訟不可成也。</strong></span>",
  "訟非善事，不得已也，安可終極其事？極意於其事，則凶矣。故曰：不可成也，成謂窮盡其事也。",
  "<span style=\"font-size: medium;\"><strong>利見大人，尚中正也。</strong></span>",
  "訟者，求辯其是非也，辯之當乃中正也。故利見大人，以所尚者，中正也。聽者非其人，則或不得其中正也，中正大人，九五是也。",
  "<span style=\"font-size: medium;\"><strong>不利涉大川，入于淵也。</strong></span>",
  "與人訟者，必處其身於安平之地。若蹈危險，則陷其身矣，乃入于深淵也。卦中有中正險陷之象。",
  "<span style=\"font-size: medium;\"><strong>象曰：天與水違行，訟，君子以作事謀始。</strong></span>",
  "天上水下，相違而行，二體違戾，訟之由也。若上下相順，訟何由興？君子觀象知人情有爭訟之道，故凡所作事，必謀其始。絶訟端於事之始，則訟无由生矣。謀始之義廣矣，若慎交結、明契劵之類是也。",
  "<span style=\"font-size: medium;\"><strong>初六：不永所事，小有言，終吉。</strong></span>",
  "六以柔弱居下，不能終極其訟者也。故於訟之初，因六之才為之戒，曰：若不長永其事，則雖小有言，終得吉也。蓋訟，非可長之事，以陰柔之才而訟於下，難以吉矣。以上有應援而能不永其事，故雖小有言，終得吉也。有言，災之小者也，不永其事，而不至於凶，乃訟之吉也。",
  "<span style=\"font-size: medium;\"><strong>象曰：不永所事，訟不可長也。</strong></span>",
  "六以柔弱而訟於下，其義固不可長永也。永其訟，則不勝而禍難及矣。又於訟之初，即戒訟非可長之事也。",
  "<span style=\"font-size: medium;\"><strong>雖小有言，其辯明也。</strong></span>",
  "柔弱居下，才不能訟，雖不永所事，既訟矣，必有小災，故小有言也。既不永其事，又上有剛陽之正應，辯理之明，故終得其吉也。不然其能免乎？在訟之義，同位而相應相與者也，故初於四為獲其辯明，同位而不相得，相訟者也，故二與五為對敵也。",
  "<span style=\"font-size: medium;\"><strong>九二：不克訟，歸而逋，其邑人三百户，无眚。</strong></span>",
  "二五相應之地，而兩剛不相與，相訟者也。九二自外來，以剛處險，為訟之主，乃與五為敵。五以中正處君位，其可敵乎？是為訟而義不克也。若能知其義之不可，退歸而逋避，以寡約自處，則得无過眚也。必逋者，避為敵之地也。三百戸，邑之至小者，若處强大，是猶競也，能无眚乎？眚過也，處不當也，與知惡而為有分也。",
  "<span style=\"font-size: medium;\"><strong>象曰：不克訟，歸逋竄也。</strong></span>",
  "義既不敵，故不能訟，而逋竄避去其所也。",
  "<span style=\"font-size: medium;\"><strong>自下訟上，患至掇也。</strong></span>",
  "自下而訟其上，義乖勢屈，禍患之至，猶拾掇而取之，言易得也。",
  "<span style=\"font-size: medium;\"><b style=\"font-size: medium;\">六三：食舊</b><span size=\"3\" style=\"font-size: medium;\"><b>德</b></span><b style=\"font-size: medium;\">，貞，厲終吉，</b></span>",
  "三雖居剛而應上，然質本陰柔處險，而介二剛之間，危懼非為訟者也。祿者稱德而受食，舊德謂處其素分。貞謂堅固自守，厲終吉，謂雖處危地，能知危懼，則終必獲吉也。守素分而无求則不訟矣。處危謂在險而成*乗皆剛，與居訟之時也。",
  "<span style=\"font-size: xx-small;\">*成乘皆剛：應作｢承乘皆剛｣，意謂六三上下皆陽剛，柔在剛下為承剛（六三承九四），在剛之上為乘剛（六三乘初九）。</span>",
  "<span style=\"font-size: medium;\"><strong>或從王事，无成。</strong></span>",
  "柔，從剛者也；下，從上者也。三不為訟而從上九所為，故曰｢或從王事，无成｣，謂從上而成不在己也。訟者剛健之事，故初則不永，三則從上，皆非能訟者也。二爻皆以陰柔不終而得吉，四亦以不克而渝得吉，訟以能止為善也。",
  "<span style=\"font-size: medium;\"><b style=\"font-size: medium;\">象曰：食舊</b><span size=\"3\" style=\"font-size: medium;\"><b>德</b></span><b style=\"font-size: medium;\">，從上吉也。</b></span>",
  "守其素分，雖從上之所為，非由己也。故无成而終得其吉也。",
  "<span style=\"font-size: medium;\"><strong>九四：不克訟，復即命，渝安貞，吉。</strong></span>",
  "四以陽剛而居健體，不得中正，本為訟者也。承五履三而應初。五，君也，義不克訟，三居下而柔，不與之訟，初正應而順從，非與訟者也。四雖剛健欲訟，无與對敵，其訟无由而興，故不克訟也。又居柔以應柔，亦為能止之義，既義不克訟，若能克其剛忿欲訟之心，復即就於命。革其心，平其氣，變而為安貞，則吉矣。命謂正理，失正理為方命，故以即命為復也。方不順也，《書》云｢方命圮族｣，孟子云｢方命虐民｣。夫剛健而不中正則躁動，故不安處。非中正，故不貞，不安貞所以好訟也。若義不克訟而不訟，反就正理，變其不安貞為安貞，則吉矣。",
  "<span style=\"font-size: medium;\"><strong>象曰：復即命，渝安貞，不失也。</strong></span>",
  "能如是則為无失矣，所以吉也。",
  "<span style=\"font-size: medium;\"><strong>九五：訟元吉。</strong></span>",
  "以中正居尊位，治訟者也。治訟得其中正，所以元吉也。元吉，大吉而盡善也。吉大而不盡善者有矣。",
  "<span style=\"font-size: medium;\"><strong>象曰：訟元吉，以中正也。</strong></span>",
  "中正之道，何施而不元吉？",
  "<span style=\"font-size: medium;\"><strong>上九：或錫之鞶帶，終朝三褫之。</strong></span>",
  "九以陽居上，剛健之極，又處訟之終，極其訟者也。人之肆其剛强，窮極於訟，取禍喪身，固其理也。設或使之善訟能勝，窮極不已，至於受服命之賞，是亦與人仇爭所獲，其能安保之乎？故終一朝而三見褫奪也。",
  "<strong><span style=\"font-size: medium;\">象曰：以訟受服，亦不足敬也。</span></strong>",
  "窮極訟事，設使受服命之寵，亦且不足敬，而可賤惡，况又禍患隨至乎。"
]