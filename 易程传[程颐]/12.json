[
  "&nbsp;",
  "<img src=\"/image/arrow3_right.gif\" width=\"21\" height=\"9\">　 <a class=\"colorbox\" href=\"/eeebook/yichen/yi-chen-juan189.gif\" rel=\"group-all\">閱讀古書</a> <a class=\"colorbox\" href=\"/eeebook/yichen/yi-chen-juan190.gif\" rel=\"group-all\"> 2</a> <a class=\"colorbox\" href=\"/eeebook/yichen/yi-chen-juan191.gif\" rel=\"group-all\"> 3</a> <a class=\"colorbox\" href=\"/eeebook/yichen/yi-chen-juan192.gif\" rel=\"group-all\"> 4</a> <a class=\"colorbox\" href=\"/eeebook/yichen/yi-chen-juan193.gif\" rel=\"group-all\"> 5</a> <a class=\"colorbox\" href=\"/eeebook/yichen/yi-chen-juan194.gif\" rel=\"group-all\"> 6</a> <a class=\"colorbox\" href=\"/eeebook/yichen/yi-chen-juan195.gif\" rel=\"group-all\"> 7</a> <a class=\"colorbox\" href=\"/eeebook/yichen/yi-chen-juan196.gif\" rel=\"group-all\"> 8</a> <a class=\"colorbox\" href=\"/eeebook/yichen/yi-chen-juan197.gif\" rel=\"group-all\"> 9</a> <a class=\"colorbox\" href=\"/eeebook/yichen/yi-chen-juan198.gif\" rel=\"group-all\"> 10</a> <a class=\"colorbox\" href=\"/eeebook/yichen/yi-chen-juan199.gif\" rel=\"group-all\"> 11</a> <a class=\"colorbox\" href=\"/eeebook/yichen/yi-chen-juan200.gif\" rel=\"group-all\"> 12</a> <a class=\"colorbox\" href=\"/eeebook/yichen/yi-chen-juan201.gif\" rel=\"group-all\"> 13</a>",
  "文字輸入：鬼鶴",
  "<img style=\"border-style: initial; border-color: initial;\" src=\"/image/yi12b.png\" alt=\"\">　否　坤下乾上",
  "否，《序卦》：泰者，通也。物不可以終通，故受之以否。夫物理往來，通泰之極則必否，否所以次泰也。為卦天上地下，天地相交，陰陽和暢，則為泰。天處上，地處下，是天地隔絶，不相交通，所以為否也。",
  "&nbsp;",
  "<span style=\"font-size: medium;\"><strong>否之匪人，</strong></span>",
  "天地交而萬物生於中，然後三才備，人為最靈，故為萬物之首。凡生天地之中者，皆人道也。天地不交，則不生萬物，是无人道，故曰「匪人」，謂非人道也。消長闔闢，相因而不息，泰極則復，否終則傾，无常而不變之理，人道豈能无也？既否則泰矣。",
  "&nbsp;",
  "<span style=\"font-size: medium;\"><strong>不利君子貞，大往小來。</strong></span>",
  "夫上下交通，剛柔和合，君子之道也。否則反是，故不利君子貞。君子正道，否塞不行也。大往小來，陽往而隂來也。小人道長，君子道消之象，故為否也。",
  "&nbsp;",
  "<span style=\"font-size: medium;\"><strong>彖曰：否之匪人，不利君子貞。大往小來，則是天地不交而萬物不通也。上下不交，而天下无邦也，内陰而外陽，内柔而外剛，内小人而外君子，小人道長，君子道消也。</strong></span>",
  "夫天地之氣不交，則萬物无生成之理。上下之義不交，則天下无邦國之道。建邦國所以為治也。上施政以治民，民戴君而從命，上下相交，所以治安也。今上下不交，是天下无邦國之道也。陰柔在内，陽剛在外，君子往居於外，小人來處於内，小人道長，君子道消之時也。",
  "&nbsp;",
  "<b>象曰：天地不交，否，君子以儉德辟難，不可榮以祿。</b>",
  "天地不相交通，故為否。否塞之時，君子道消，當觀否塞之象，而以儉損其德，避免禍難，不可榮居祿位也。否者，小人得志之時。君子居顯榮之地，禍患必及其身，故宜晦處窮約也。",
  "&nbsp;",
  "<span style=\"font-size: medium;\"><strong>初六：拔茅茹以其彚，貞吉亨。</strong></span>",
  "泰與否皆取茅為象者，以羣陽羣陰同在下，有牽連之象也。泰之時，則以同征為吉。否之時，則以同貞為亨。始以内小人外君子為否之義，復以初六否而在下為君子之道。易隨時取義，變動无常。否之時，在下者君子也。否之三陰，上皆有應。在否隔之時，隔絶不相通，故无應義。初六能與其類，貞固其節，則處否之吉，而其道之亨也。當否而能進者，小人也，君子則伸道免禍而已。君子進退，未嘗不與其類同也。",
  "&nbsp;",
  "<span style=\"font-size: medium;\"><strong>象曰：拔茅貞吉，志在君也。</strong></span>",
  "爻以六自守於下，明君子處下之道，象復推明以象君子之心。君子固守其節以處下者，非樂於不進，獨善也。以其道方否，不可進，故安之耳，心固未嘗不在天下也。其志常在得君而進，以康濟天下，故曰志在君也。",
  "&nbsp;",
  "<span style=\"font-size: medium;\"><strong>六二：包承，小人吉，大人否亨。</strong></span>",
  "六二其質則陰柔，其居則中正。以陰柔小人而言，則方否於下，志所包畜者，在承順乎上，以求濟其否，為身之利，小人之吉也。大人當否，則以道自處，豈肯枉已屈道，承順於上？唯自守其否而已。身之否，乃其道之亨也。或曰：上下不交，何所承乎？曰：正則否矣，小人順上之心，未嘗无也。",
  "&nbsp;",
  "<span style=\"font-size: medium;\"><strong>象曰：大人否亨，不亂羣也。</strong></span>",
  "大人於否之時，守其正節，不雜亂於小人之羣，類身雖否，而道之亨也，故曰否亨。不以道而身亨，乃道之否也。不云君子，而云大人，能如是則其道大矣。",
  "&nbsp;",
  "<span style=\"font-size: medium;\"><strong>六三：包羞。</strong></span>",
  "三以陰柔不中不正而居否，又切近於上，非能守道安命，窮斯濫矣，極小人之情狀者也。其所包畜謀慮，邪濫无所不至，可羞耻也。",
  "&nbsp;",
  "<span style=\"font-size: medium;\"><strong>象曰：包羞，位不當也。</strong></span>",
  "陰柔居否，而不中不正，所為可羞者，處不當故也。處不當位，所為不以道也。",
  "&nbsp;",
  "<span style=\"font-size: medium;\"><strong>九四：有命无咎，疇離祉。</strong></span>",
  "四以陽剛健體，居近君之位，是以濟否之才，而得髙位者也。足以輔上濟否，然當君道方否之時，處逼近之地，所惡在居功取忌而已。若能使動必出於君命，威柄一歸於上，則无咎，而其志行矣。能使事皆出於君命，則可以濟時之否，其疇類皆附離其福祉。離，麗也。君子道行，則與其類同進，以濟天下之否，疇離祉也。小人之進，亦以其類同也。",
  "&nbsp;",
  "<span style=\"font-size: medium;\"><strong>象曰：有命无咎，志行也。</strong></span>",
  "有君命則得无咎，乃可以濟否，其志得行也。",
  "&nbsp;",
  "<span style=\"font-size: medium;\"><strong>九五：休否，大人吉。其亡其亡，繫于苞桑。</strong></span>",
  "五以陽剛中正之德居尊位，故能休息天下之否，大人之吉也。大人當位，能以其道休息天下之否，以馴致於泰。猶未離於否也，故有其亡之戒。否既休息，漸將反泰，不可便為安肆，當深慮逺戒，常虞否之復來，曰其亡矣。其亡矣，其繫于苞桑，謂為安固之道，如維繫于苞桑也。桑之為物，其根深固。苞，謂叢生者，其固尤甚。聖人之戒深矣。漢王允、唐李德裕不知此戒，所以致禍敗也。繫辭曰：危者安其位者也，亡者保其存者也，亂者有其治者也，是故君子安而不忘危，存而不忘亡，治而不忘亂，是以身安而國家可保也。",
  "&nbsp;",
  "<span style=\"font-size: medium;\"><strong>象曰：大人之吉，位正當也。</strong></span>",
  "有大人之德，而得至尊之正位，故能休天下之否，是以吉也。无其位則雖有其道，將何為乎？故聖人之位謂之大寶。",
  "&nbsp;",
  "<span style=\"font-size: medium;\"><strong>上九：傾否，先否後喜。</strong></span>",
  "上九，否之終也，物理極而必反，故泰極則否，否極則泰。上九否既極矣，故否道傾覆而變也。先極否也，後傾喜也。否傾則泰矣，後喜也。",
  "&nbsp;",
  "<span style=\"font-size: medium;\"><strong>象曰：否終則傾，何可長也。</strong></span>",
  "否終則必傾，豈有長否之理？極而必反，理之常也。然反危為安，易亂為治，必有剛陽之才，而後能也。故否之上九則能傾否屯之，上六則不能變屯也。",
  "&nbsp;",
  "&nbsp;"
]