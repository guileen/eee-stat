[
  "<img src=\"/image/arrow3_right.gif\" width=\"21\" height=\"9\">　 <a class=\"colorbox\" href=\"/eeebook/yichen/yi-chen-juan295.gif\" rel=\"group-all\">閱讀古書</a> <a class=\"colorbox\" href=\"/eeebook/yichen/yi-chen-juan296.gif\" rel=\"group-all\"> 2</a> <a class=\"colorbox\" href=\"/eeebook/yichen/yi-chen-juan297.gif\" rel=\"group-all\"> 3</a> <a class=\"colorbox\" href=\"/eeebook/yichen/yi-chen-juan298.gif\" rel=\"group-all\"> 4</a> <a class=\"colorbox\" href=\"/eeebook/yichen/yi-chen-juan299.gif\" rel=\"group-all\"> 5</a> <a class=\"colorbox\" href=\"/eeebook/yichen/yi-chen-juan300.gif\" rel=\"group-all\"> 6</a> <a class=\"colorbox\" href=\"/eeebook/yichen/yi-chen-juan301.gif\" rel=\"group-all\"> 7</a> <a class=\"colorbox\" href=\"/eeebook/yichen/yi-chen-juan302.gif\" rel=\"group-all\"> 8</a> <a class=\"colorbox\" href=\"/eeebook/yichen/yi-chen-juan303.gif\" rel=\"group-all\"> 9</a> <a class=\"colorbox\" href=\"/eeebook/yichen/yi-chen-juan304.gif\" rel=\"group-all\"> 10</a> <a class=\"colorbox\" href=\"/eeebook/yichen/yi-chen-juan305.gif\" rel=\"group-all\"> 11</a> <a class=\"colorbox\" href=\"/eeebook/yichen/yi-chen-juan306.gif\" rel=\"group-all\"> 12</a> <a class=\"colorbox\" href=\"/eeebook/yichen/yi-chen-juan307.gif\" rel=\"group-all\"> 13</a> <a class=\"colorbox\" href=\"/eeebook/yichen/yi-chen-juan308.gif\" rel=\"group-all\"> 14</a>",
  "文字輸入：Joanna",
  "<img src=\"/image/yi19b.png\" alt=\"\" style=\"border-style: initial; border-color: initial;\">　臨卦 　兌下坤上",
  "臨，《序卦》：有事而後可大，故受之以臨。臨者，大也。蠱者，事也。有事則可大矣，故受之以臨也。韓康伯云：可大之業，由事而生。二陽方長而盛大，故為臨也。為卦澤上有地，澤上之地，岸也，與水相際，臨近乎水，故為臨。天下之物，密近相臨者莫若地與水，故地上有水則為比，澤上有地則為臨也。臨者，臨民臨事，凡所臨皆是。在卦取自上臨下，臨民之義。",
  "<span style=\"font-size: medium;\"><strong>臨，元亨，利貞。</strong></span>",
  "以卦才言也，臨之道如卦之才，則大亨而正也。",
  "<span style=\"font-size: medium;\"><strong>至于八月有凶。</strong></span>",
  "二陽方長於下，陽道嚮盛之時。聖人豫為之戒。曰：陽雖方長，至於八月，則其道消矣，是有凶也。大率聖人為戒，必於方盛之時，方盛而慮，衰則可以防，其滿極而圖其永久，若既衰而後戒，亦无及矣。自古天下安治，未有久而不亂者，蓋不能戒於盛也。方其盛而不知戒，故狃安富而驕侈，生樂舒肆則綱紀壞忘，禍亂則釁孽萌，是以浸淫不知亂之至也。",
  "<span style=\"font-size: medium;\"><strong>彖曰：臨，剛浸而長，說而順，剛中而應，大亨以正，天之道也。</strong></span>",
  "浸，漸也。二陽長於下而漸進也。下兌上坤，和說而順也。剛得中道而有應助，是以能大亨而得正，合天之道。剛正而和順，天之道也。化育之功所以不息者，剛正而和順而已。以此臨人臨事臨天下，莫不大亨而得正也。兌為說，說乃和也。夬《彖》云：決而和。",
  "<span style=\"font-size: medium;\"><strong>至于八月有凶，消不久也。</strong></span>",
  "臨，二陽生，陽方漸盛之時，故聖人為之戒，云：陽雖方長，然至于八月則消而凶矣。八月謂陽生之八月，陽始生於復，自復至遯，凡八月，自建子至建未也，二陰長而陽消矣，故云消不久也。在陰陽之氣言之，則消長如循環，不可易也；以人事言之，則陽為君子，陰為小人，方君子道長之時，聖人為之誡，使知極則有凶之理，而虞備之常，不至於滿極，則无凶也。",
  "<span style=\"font-size: medium;\"><strong>象曰：澤上有地，臨。君子以教思无窮，容保民无疆。</strong></span>",
  "澤之上有地，澤岸也。水之際也，物之相臨與含容，无若水之在地，故澤上有地為臨也。君子觀親臨之象，則教思无窮。親臨於民則有教導之意思也。无窮至誠无斁*也。觀含容之象，則有容保民之心。无疆，廣大无疆限也。含容有廣大之意，故為无窮无疆之義。",
  "*註：斁，音「義」。",
  "<span style=\"font-size: medium;\"><strong>初九，咸臨，貞吉。</strong></span>",
  "咸，感也。陽長之時，感動於陰。四應於初，感之者也。比他卦相應尤重四，近君之位。初得正位與四感應，是以正道為當位，所信任得行其志，獲乎上而得行其正道，是以吉也。他卦初上，爻不言得位、失位，蓋初終之義為重也。臨則以初得位，居正為重。凡言貞吉，有既正且吉者，有得正則吉者，有貞固守之則吉者，各隨其事也。",
  "<span style=\"font-size: medium;\"><strong>象曰：咸臨貞吉，志行正也。</strong></span>",
  "所謂貞吉，九之志在於行正也，以九居陽又應四之正，其志正也。",
  "<span style=\"font-size: medium;\"><strong>九二，咸臨，吉，无不利。</strong></span>",
  "二方陽長而漸盛，感動於六五，中順之君，其交之親，故見信任，得行其志，所臨吉而无不利也。吉者，已然如是故吉也。无不利者，將然於所施為，无所不利也。",
  "<span style=\"font-size: medium;\"><strong>象曰：咸臨吉无不利，未順命也。</strong></span>",
  "未者，非遽之辭。《孟子》：「或問，勸齊伐燕，有諸？曰：未也。」又云：「仲子所食之栗，伯夷之所樹歟？抑亦盜跖之所樹與？」是未可知也。《史記》侯贏曰：人固未易。知古人用字之意皆如此。今人大率用對已字，故意似異，然實不殊也。九二與五感應以臨下，蓋以剛德之長而又得中至誠相感，非由順上之命也，是以吉而无不利。五順體，而二說體，又陰陽相應，故象特明，其非由說順也。",
  "<span style=\"font-size: medium;\"><strong>六三，甘臨，无攸利，既憂之，无咎。</strong></span>",
  "三居下之上，臨人者也。陰柔而說體，又處不中正以甘說臨人者也。在上而以甘說臨下，失德之甚，无所利也。兌性既說，又乘二陽之上，陽方長而上進，故不安而益甘，既知危懼而憂之，若能持謙守正至誠以自處，則无咎也。邪說由己能憂而改之，復何咎乎。",
  "<span style=\"font-size: medium;\"><strong>象曰：甘臨，位不當也，既憂之，咎不長也。</strong></span>",
  "陰柔之人，處不中正而居下之上，復乘二陽，是處不當位也。既能知懼而憂之，則必強勉自改，故其過咎不長也。",
  "<span style=\"font-size: medium;\"><strong>六四，至臨，无咎。</strong></span>",
  "四居上之下，與下體相比，是切臨於下，臨之至也。臨道尚近，故以比為至四居正位，而下應於剛陽之初，處近君之位，守正而任賢，以親臨於下，是无咎，所處當也。",
  "<span style=\"font-size: medium;\"><strong>象曰：至臨无咎，位當也。</strong></span>",
  "居近君之位，為得其任，以陰處四，為得其正，與初相應，為下賢，所以无咎，蓋由位之當也。",
  "<span style=\"font-size: medium;\"><strong>六五，知臨，大君之宜，吉。</strong></span>",
  "五以柔中順，體居尊位，而下應於二，剛中之臣，是能倚任於二，不勞而治，以知臨下者也。夫以一人之身，臨乎天下之廣，若區區自任，豈能周於萬事，故自任其知者，適足為不知，惟能取天下之善，任天下之聰明，則无所不周，是不自任其知，則其知大矣。五順應於九二剛中之賢，任之以臨下，乃己以明知臨天下，大君之所宜也，其吉可知。",
  "<span style=\"font-size: medium;\"><strong>象曰：大君之宜，行中之謂也。</strong></span>",
  "君臣道合，蓋以氣類相求。五有中德，故能倚任剛中之賢，成大君之宜，成知臨之功，蓋由行其中德也。人君之於賢才，非道同德合，豈能用也。",
  "<span style=\"font-size: medium;\"><strong>上六，敦臨，吉，无咎。</strong></span>",
  "上六坤之極，順之至也，而居臨之終，敦厚於臨也。與初二雖非正應，然大率陰求於陽，又其至順，故志在從乎二陽，尊而應卑，高而從下，尊賢取善，敦厚之至也，故曰敦臨。所以吉而无咎，陰柔在上，非能臨者，宜有咎也，以其敦厚於順剛，是以吉而无咎。六居臨之終，而不取極義，臨无過極，故止為厚義。上无位之地，止以在上言。",
  "<span style=\"font-size: medium;\"><strong>象曰：敦臨之吉，志在內也。</strong></span>",
  "志在內，應乎初與二也。志順剛陽而敦篤，其吉可知也。"
]