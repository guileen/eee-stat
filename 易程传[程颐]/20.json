[
  "<img src=\"/image/arrow3_right.gif\" width=\"21\" height=\"9\">　 <a class=\"colorbox\" href=\"/eeebook/yichen/yi-chen-juan308.gif\" rel=\"group-all\">閱讀古書</a> <a class=\"colorbox\" href=\"/eeebook/yichen/yi-chen-juan309.gif\" rel=\"group-all\"> 2</a> <a class=\"colorbox\" href=\"/eeebook/yichen/yi-chen-juan310.gif\" rel=\"group-all\"> 3</a> <a class=\"colorbox\" href=\"/eeebook/yichen/yi-chen-juan311.gif\" rel=\"group-all\"> 4</a> <a class=\"colorbox\" href=\"/eeebook/yichen/yi-chen-juan312.gif\" rel=\"group-all\"> 5</a> <a class=\"colorbox\" href=\"/eeebook/yichen/yi-chen-juan313.gif\" rel=\"group-all\"> 6</a> <a class=\"colorbox\" href=\"/eeebook/yichen/yi-chen-juan314.gif\" rel=\"group-all\"> 7</a> <a class=\"colorbox\" href=\"/eeebook/yichen/yi-chen-juan315.gif\" rel=\"group-all\"> 8</a> <a class=\"colorbox\" href=\"/eeebook/yichen/yi-chen-juan316.gif\" rel=\"group-all\"> 9</a> <a class=\"colorbox\" href=\"/eeebook/yichen/yi-chen-juan317.gif\" rel=\"group-all\"> 10</a> <a class=\"colorbox\" href=\"/eeebook/yichen/yi-chen-juan318.gif\" rel=\"group-all\"> 11</a> <a class=\"colorbox\" href=\"/eeebook/yichen/yi-chen-juan319.gif\" rel=\"group-all\"> 12</a> <a class=\"colorbox\" href=\"/eeebook/yichen/yi-chen-juan320.gif\" rel=\"group-all\"> 13</a>",
  "文字輸入：Joanna",
  "<img src=\"/image/yi20b.png\" alt=\"\" style=\"border-style: initial; border-color: initial;\">　<strong>觀卦</strong>　坤下巽上",
  "觀，《序卦》：臨者大也，物大然後可觀，故受之以觀，觀所以次臨也。凡觀視於物則為觀。為觀於下則為觀，如樓觀謂之觀者，為觀於下也。人君上觀天道，下觀民俗，則為觀。修德行政為民瞻仰，則為觀。風行地上，徧觸萬類，周觀之象也。二陽在上，四陰在下，陽剛居尊，為羣下所觀，仰觀之義也。在諸爻則惟取觀見隨時為義也。",
  "<span style=\"font-size: medium;\"><strong>觀，盥而不薦，有孚顒*若。</strong></span>",
  "予聞之胡翼之先生曰：君子居上為天下之表儀，必極其莊敬，則下觀仰而化也。故為天下之觀，當如宗廟之祭始盥之時，不可如既薦之後，則下民盡其至誠，顒然瞻仰之矣。盥，謂祭祀之始。盥手酌鬱鬯於地，求神之時也。薦，謂獻腥獻熟之時也。盥者事之始，人心方盡其精誠嚴肅之至也。至既薦之後，禮數繁縟，則人心散而精一不若始盥之時矣。居上者，正其表儀以為下民之觀，當莊嚴如始盥之初，勿使誠意少散如既薦之後，則天下之人莫不盡孚誠，顒然若瞻仰之矣。顒，仰望也。",
  "*註：顒音ㄩㄥˊ。",
  "<span style=\"font-size: medium;\"><strong>彖曰：大觀在上，順而巽，中正以觀天下。</strong></span>",
  "五居尊位，以剛陽中正之德為下所觀，其德甚大，故曰大觀在上。下坤而上巽，是能而巽也。五居中正，以巽順中正之德為觀於天下也。",
  "<span style=\"font-size: medium;\"><strong>觀盥而不薦，有孚顒若，下觀而化也。</strong></span>",
  "為觀之道，嚴敬如始盥之時，則下民至誠瞻仰而從化也。不薦，謂不使誠意少散也。",
  "<span style=\"font-size: medium;\"><strong>觀天之神道，而四時不忒，聖人以神道設教，而天下服矣。</strong></span>",
  "天道至神，故曰神道觀天之運行，四時无有差忒，則見其神妙。聖人見天道之神，體神道以設教，故天下莫不服也。夫天道至神，故運行四時，化育萬物，无有差忒。至神之道莫可名言，惟聖人默契，體其妙用，設為政教，故天下之人涌泳其德而不知其功，鼓舞其化而莫測其用，自然仰觀而戴服。故曰｢以神道設教，而天下服矣｣。",
  "<span style=\"font-size: medium;\"><strong>象曰：風行地上，觀，先王以省方，觀民設教。</strong></span>",
  "風行地上，周及庶物，為由歷周覽之象，故先王體之為省方之禮，以觀民俗而設教也。天子巡省四方，觀視民俗，設為政教，如奢則約之以儉，儉則示之以禮是也。省方，觀民也。設教，為民觀也。",
  "<span style=\"font-size: medium;\"><strong>初六，童觀，小人无咎，君子吝。</strong></span>",
  "六以陰柔之質，居遠於陽，是以觀見者淺近如童稚然，故曰｢童觀｣。陽剛中正在上，賢聖之君也。近之，則見其道德之盛，所觀深遠，初乃遠之，所見不明，如童蒙之觀也。小人下民也，所見昏淺，不能識君子之道，乃常分也。不足謂之過咎，若君子而如是，則可鄙吝也。",
  "<span style=\"font-size: medium;\"><strong>象曰：初六童觀，小人道也。</strong></span>",
  "所觀不明如童稚，乃小人之分，故曰小人道也。",
  "<span style=\"font-size: medium;\"><strong>六二，闚觀，利女貞。</strong></span>",
  "二應於五，觀於五也。五剛陽中正之道，非二陰暗柔弱所能觀見也，故但如闚覘之觀，雖少見而不能甚明也。二既不能明見剛陽中正之道，則利如女子之貞，雖見之不能甚明，而能順從者，女子之道也。在女子為貞也。二既不能明見九五之道，能如女子之順從，則不失中正乃為利也。",
  "<span style=\"font-size: medium;\"><strong>象曰：闚觀女貞，亦可醜也。</strong></span>",
  "君子不能觀見剛陽中正之大道，而僅闚覘其彷彿，雖能順從，乃同女子之貞，亦可羞醜也。",
  "<span style=\"font-size: medium;\"><strong>六三，觀我生，進退。</strong></span>",
  "三居非其位，處順之極，能順時以進退者也。若居當其位，則无進退之義也。觀我生，我之所生，謂動作施為出於己者，觀其所生而隨宜進退，所以處雖非正，而未至失道也。隨時進退，求不失道，故无悔咎，以能順也。",
  "<span style=\"font-size: medium;\"><strong>象曰：觀我生進退，未失道也。</strong></span>",
  "觀己之生而進退以順乎宜，宜故未至於失道也。",
  "<span style=\"font-size: medium;\"><strong>六四，觀國之光，利用賓于王。</strong></span>",
  "觀莫明於近。五以剛陽中正居尊位，聖賢之君也，四切近之，觀見其道，故云觀國之光。觀見國之盛德光輝也。不指君之身，而云國者。在人君而言，豈止觀其行一身乎？當觀天下之政化，則人君之道德可見矣。四雖陰柔，而巽體居正，切近於五，觀見而能順從者也。利用賓于王，夫聖明在上，則懷抱才德之人，皆願進于朝廷輔載之，以康濟天下。四既觀見人君之德，國家之治，光華盛美，所宜賓于王朝，效其智力，上輔於君，以施澤天下，故云利用賓于王也。古者有賢德之人，則人君賓禮之，故仕進於王朝則謂之賓。",
  "<span style=\"font-size: medium;\"><strong>象曰：觀國之光，尚賓也。</strong></span>",
  "君子懷負才業，志在乎兼善天下，然有卷懷自守者，蓋時无明君，莫能用其道，不得已也，豈君子之志哉。故《孟子》曰：｢中天下而立，定四海之民，君子樂之。｣既觀見國之盛德光華，古人所謂非常之遇也，所以志願登進王朝，以行其道，故云｢觀國之光，尚賓也｣。尚，謂志尚，其志意願慕賓于王朝也。",
  "<span style=\"font-size: medium;\"><strong>九五，觀我生，君子无咎。</strong></span>",
  "九五居人君之位，時之治亂，俗之美惡，繫乎己而已。觀己之生，若天下之俗皆君子矣，則是已之所為政化善也，乃无咎矣。若天下之俗未合君子之道，則是己之所為政治未善，不能免於咎也。",
  "<span style=\"font-size: medium;\"><strong>象曰：觀我生，觀民也。</strong></span>",
  "我生出於己者，人君欲觀已之施為善否，當觀於民。民俗善則政化善也。王弼云：觀民以察己之道是也。",
  "<span style=\"font-size: medium;\"><strong>上九，觀其生，君子无咎。</strong></span>",
  "上九以陽剛之德處於上，為下之所觀而不當位，是賢人君子不在於位，而道德為天下所觀仰者也。觀其生，觀其所生也，謂出於己者，德業行義也。既為天下所觀仰，故自觀其所生，若皆君子矣，則无過咎也。茍未君子，則何以使人觀仰矜式，是其咎也。",
  "<span style=\"font-size: medium;\"><strong>象曰：觀其生，志未平也。</strong></span>",
  "雖不在位，然以人觀其德，用為儀法，故當自慎，省觀其所生，常不失於君子，則人不失所望而化之矣。不可以不在於位，故安然放意无所事也，是其至意未得安也。故云：志未平也。平，謂安寧也。"
]