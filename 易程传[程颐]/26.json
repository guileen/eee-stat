[
  "&nbsp;",
  "<img src=\"/image/arrow3_right.gif\" width=\"21\" height=\"9\">　 <a class=\"colorbox\" href=\"/eeebook/yichen/yi-chen-juan393.gif\" rel=\"group-all\">閱讀古書</a> <a class=\"colorbox\" href=\"/eeebook/yichen/yi-chen-juan394.gif\" rel=\"group-all\"> 2</a> <a class=\"colorbox\" href=\"/eeebook/yichen/yi-chen-juan395.gif\" rel=\"group-all\"> 3</a> <a class=\"colorbox\" href=\"/eeebook/yichen/yi-chen-juan396.gif\" rel=\"group-all\"> 4</a> <a class=\"colorbox\" href=\"/eeebook/yichen/yi-chen-juan397.gif\" rel=\"group-all\"> 5</a> <a class=\"colorbox\" href=\"/eeebook/yichen/yi-chen-juan398.gif\" rel=\"group-all\"> 6</a> <a class=\"colorbox\" href=\"/eeebook/yichen/yi-chen-juan399.gif\" rel=\"group-all\"> 7</a> <a class=\"colorbox\" href=\"/eeebook/yichen/yi-chen-juan400.gif\" rel=\"group-all\"> 8</a> <a class=\"colorbox\" href=\"/eeebook/yichen/yi-chen-juan401.gif\" rel=\"group-all\"> 9</a> <a class=\"colorbox\" href=\"/eeebook/yichen/yi-chen-juan402.gif\" rel=\"group-all\"> 10</a> <a class=\"colorbox\" href=\"/eeebook/yichen/yi-chen-juan403.gif\" rel=\"group-all\"> 11</a> <a class=\"colorbox\" href=\"/eeebook/yichen/yi-chen-juan404.gif\" rel=\"group-all\"> 12</a> <a class=\"colorbox\" href=\"/eeebook/yichen/yi-chen-juan405.gif\" rel=\"group-all\"> 13</a> <a class=\"colorbox\" href=\"/eeebook/yichen/yi-chen-juan406.gif\" rel=\"group-all\"> 14</a> <a class=\"colorbox\" href=\"/eeebook/yichen/yi-chen-juan407.gif\" rel=\"group-all\"> 15</a> <a class=\"colorbox\" href=\"/eeebook/yichen/yi-chen-juan408.gif\" rel=\"group-all\"> 16</a>",
  "文字輸入：Joanna",
  "<img src=\"/image/yi26b.png\" alt=\"\">　乾下艮上",
  "大畜，《序卦》：有无妄然後可畜，故受之以大畜。无妄則為有實，故可畜聚，大畜所以次无妄也。為卦艮上乾下，天而在於山中，所畜至大之象。畜為畜止，又為畜聚。止則聚矣，取天在山中之象，則為蘊畜。取艮之止，乾則為畜止，止而後有積，故止為畜義。",
  "<span style=\"font-size: medium;\"><strong>大畜，利貞，不家食，吉，利涉大川。</strong></span>",
  "莫大於天，而在山中。艮在上而止乾於下，接蘊畜至大之象也。在人，為學術道德充積於內，乃所畜之大也，凡所畜聚皆是專言其大者。人之蘊畜宜得正道，故云利貞。若夫異端偏學，所畜至多而不正者，固有矣。既道德充積於內，宜在上位以享天祿，施為於天下則不獨於一身之吉，天下之吉也。若窮處而自食於家，道之否也，故不家食則吉。所畜既大，宜施之於時，濟天下之艱險，乃大畜之用也，故利涉大川，此只據大畜之義而言，彖更以卦之才德而言，諸爻則惟有止畜之義，蓋易體道，隨宜取明且近者。",
  "<span style=\"font-size: medium;\"><strong>彖曰：大畜，剛健篤實，輝光日新其德。</strong></span>",
  "以卦之才德而言也。乾體剛健，艮體篤實。人之才剛健篤實，則所畜能大充實而有輝光，畜之不已，則其德日新也。",
  "<span style=\"font-size: medium;\"><strong>剛上而尚賢，能止健，大正也。</strong></span>",
  "剛上，陽居上也。陽剛居尊位之上，為尚賢之義。止居健上，為能止健之義。止乎健者，非大正則安能以剛陽在上，與尊尚賢德，能止至健，皆大正之道也。",
  "<span style=\"font-size: medium;\"><strong>不家食吉，養賢也；利涉大川，應乎天也。</strong></span>",
  "大畜之人，所宜施其所畜以濟天下，故不食於家則吉，謂居天位、享天祿也。國家養賢，賢者得行其道也。利涉大川，謂大有蘊畜之人，宜濟天下之艱險也。彖更發明卦才云，所以能涉大川者，以應乎天也。六五君也，下應乾之中爻，乃大畜之君應乾而行也，所行能應乎天，无艱險之不可濟，況其他乎。",
  "<span style=\"font-size: medium;\"><strong>象曰：天在山中，大畜。君子以多識前言往行，以畜其德。</strong></span>",
  "天為至大，而在山之中，所畜至大之象。君子觀象以大其蘊畜，人之蘊畜由學而大，在多聞前古聖賢之言與行，考跡以觀其用，察言以求其心，識而得之，以畜成其德，乃大畜之義也。",
  "<span style=\"font-size: medium;\"><strong>初九，有厲，利已。</strong></span>",
  "大畜艮止，畜乾也，故乾三爻皆取被止為義，艮三爻皆取止之為義。初以陽剛又健體而居下，必上進者也。六四在上，畜止於己，安能敵在上得位之勢。若犯之而進，則有危厲，故利在己而不進也。在他卦則四與初為正應，相援者也。在大畜，則相應乃為相止畜，上與三皆陽，則為合志，蓋陽皆上進之物，故有同志之象，而无相止之義。",
  "<span style=\"font-size: medium;\"><strong>象曰：有厲利已，不犯災也。</strong></span>",
  "有危則宜已，不可犯災，危而行也，不度其勢而進，有災必矣。",
  "<span style=\"font-size: medium;\"><strong>九二，輿說輹。</strong></span>",
  "二為六五所畜止，勢不可進也。五據在上之勢，豈可犯也。二雖剛健之體，然其處得中道，故進止无失，雖志於進，度其勢之不可，則止而不行。如車輿脫去輪輹，謂不行也。",
  "<span style=\"font-size: medium;\"><strong>象曰：輿說輹，中无尤也。</strong></span>",
  "輿說輹而不行者，蓋其處得中道，動不失宜，故无過尤也。善莫善於剛中柔中者，不至於過柔耳。剛中，中而才也。初九處不得中，故戒以有危，宜已。二得中，進止自无過差，故但言輿說輹，謂其能不行也，不行則无尤矣。初與二，乾體剛健，而不足以進。四與五，陰柔而能止。時之盛衰，勢之強弱，學易者所宜深識也。",
  "<span style=\"font-size: medium;\"><strong>九三，良馬逐，利艱貞。曰閑輿衛，利有攸往。</strong></span>",
  "三剛健之極，而上九之陽亦上進之物，又處畜之極而思變也，與三乃不相畜而志同，相應以進者也。三以剛健之才而在上者，與合志而進，其進如良馬之馳逐，言其速也。雖其進之勢，速不可恃，其才之健與上之應，而忘備與慎也，故宜艱難其事，而由貞正之道。輿者，用行之物。衛者，所以自防。當自日常閑習，其車輿與其防衛，則利有攸往矣。三乾體而居正，能貞者也。當其銳進，故戒以知難與不失其貞也，志既銳於進，雖剛明有時，而失不得不戒也。",
  "<span style=\"font-size: medium;\"><strong>象曰：利有攸往，上合志也。</strong></span>",
  "所以利有攸往者，以與在上者合志也。上九陽性上進，且畜已極，故不下畜三，而與合志上進也。",
  "<span style=\"font-size: medium;\"><strong>六四，童牛之牿，元吉。</strong></span>",
  "以位而言，則四下應於初，畜初者也。初居最下，陽之微者，微而畜之則易制，猶童牛而加牿，大善而吉也。概論畜道，則四艮體，居上位而得正，是以正德居大臣之位，當畜之任者也。大臣之任，上畜止人君之邪心，下畜止天下之惡人，人之惡止於初，則易既盛而後禁，則扞格而難勝，故上之惡既甚，則雖聖人救之，不能免違拂。下之惡既甚，則雖聖人治之，不能免刑戮，莫若止之於初，如童牛而加牿，則元吉也。牛之性，觝觸以角，故牿以制之。若童犢始角而加之以牿，使觝觸之性不發，則易而无傷。以況六四，能畜止上下之惡於未發之前，則大善之吉也。",
  "<span style=\"font-size: medium;\"><strong>象曰：六四元吉，有喜也。</strong></span>",
  "天下之惡已盛而止之，則上勞於禁制，而下傷於刑誅，故畜止於微小之前，則大善而吉。不勞而无傷，故可喜也。四之畜初是也，上畜亦然。",
  "<span style=\"font-size: medium;\"><strong>六五，豶豕之牙，吉。</strong></span>",
  "六五居君位，止畜天下之邪惡。夫以億兆之眾，發其邪欲之心，人君欲力以制之，雖密法嚴刑，不能勝也。夫物有總攝，事有機會，聖人操得其要，則視億兆之心猶一心，道之斯行，止之則戢，故不勞而治，其用若豕之牙也。豕，剛躁之物，而牙為猛利，若強制其牙，則用力勞而不能止其躁猛，雖縶之維之，不能使之變也。若豶去其勢，則牙雖存而剛躁自止，其用如此，所以吉也。君子發豶豕之義，知天下之惡，不可以力制也，則察其機，持其要，塞絕其本原，故不假刑法嚴峻而惡自止也。且如止盜，民有欲心，見利則動，茍不知教，而迫於飢寒，雖刑殺日施，其能勝億兆利欲之心乎。聖人則知所以止之之道，不尚威刑，而修政教，使之有農桑之業，知廉恥之道，雖賞之不竊矣。故止惡之道在知其本、得其要而已，不嚴刑於彼，而修政於此，是猶患豕牙之利，不制其牙而豶其勢也。",
  "<span style=\"font-size: medium;\"><strong>象曰：六五之吉，有慶也。</strong></span>",
  "在上者不知止惡之方，嚴刑以敵民欲，則其傷甚而无功。若知其本，制之有道，則不勞无傷而俗革，天下之福慶也。",
  "<span style=\"font-size: medium;\"><strong>上九，何天之衢亨。</strong></span>",
  "予聞之胡先生曰：天之衢亨，誤加何字。事極則反，理之常也，故畜極而亨。小畜畜之小，故極而成大畜，畜之大，故極而散。極既當變，又陽性上行，故遂散也。天衢，天路也，謂虛空之中，雲氣飛鳥往來，故謂之天衢。天衢之亨，謂其亨通曠闊，无有蔽阻也。在畜道則變矣。變而亨，非畜道之亨也。",
  "<span style=\"font-size: medium;\"><strong>象曰：何天之衢，道大行也。</strong></span>",
  "何以謂之天衢，以其无止礙，道路大通行也。以天衢非常語，故象特設問曰，何謂天之衢，以道路大通行，取空豁之狀也。以象有何字，故爻下亦誤加之。"
]