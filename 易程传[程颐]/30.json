[
  "<img src=\"/image/arrow3_right.gif\" width=\"21\" height=\"9\" style=\"border-style: initial; border-color: initial;\">　&nbsp;<a class=\"colorbox\" href=\"/eeebook/yichen/yi-chen-juan457.gif\" rel=\"group-all\">閱讀古書</a> <a class=\"colorbox\" href=\"/eeebook/yichen/yi-chen-juan458.gif\" rel=\"group-all\"> 2</a> <a class=\"colorbox\" href=\"/eeebook/yichen/yi-chen-juan459.gif\" rel=\"group-all\"> 3</a> <a class=\"colorbox\" href=\"/eeebook/yichen/yi-chen-juan460.gif\" rel=\"group-all\"> 4</a> <a class=\"colorbox\" href=\"/eeebook/yichen/yi-chen-juan461.gif\" rel=\"group-all\"> 5</a> <a class=\"colorbox\" href=\"/eeebook/yichen/yi-chen-juan462.gif\" rel=\"group-all\"> 6</a> <a class=\"colorbox\" href=\"/eeebook/yichen/yi-chen-juan463.gif\" rel=\"group-all\"> 7</a> <a class=\"colorbox\" href=\"/eeebook/yichen/yi-chen-juan464.gif\" rel=\"group-all\"> 8</a> <a class=\"colorbox\" href=\"/eeebook/yichen/yi-chen-juan465.gif\" rel=\"group-all\"> 9</a> <a class=\"colorbox\" href=\"/eeebook/yichen/yi-chen-juan466.gif\" rel=\"group-all\"> 10</a> <a class=\"colorbox\" href=\"/eeebook/yichen/yi-chen-juan467.gif\" rel=\"group-all\"> 11</a> <a class=\"colorbox\" href=\"/eeebook/yichen/yi-chen-juan468.gif\" rel=\"group-all\"> 12</a> <a class=\"colorbox\" href=\"/eeebook/yichen/yi-chen-juan469.gif\" rel=\"group-all\"> 13</a>",
  "文字輸入：鬼鶴",
  "<img style=\"border-style: initial; border-color: initial;\" src=\"/image/yi30b.png\" alt=\"\">　離　離下離上",
  "離，《序卦》：坎者，陷也，陷必有所麗，故受之以離。離者，麗也。陷於險難之中，則必有所附麗，理自然也，離所以次坎也。離，麗也，明也，取其隂麗於上，下之陽則為附麗之義，取其中虚則為明義。離為火，火體虚麗於物而明者也。又為日，亦以虚明之象。",
  "<span style=\"font-size: medium;\"><strong>離：利貞，亨，畜牝牛吉。</strong></span>",
  "離，麗也。萬物莫不皆有所麗，有形則有麗矣。在人則為所親附之人，所由之道，所主之事，皆其所麗也。人之所麗，利於貞正，得其正，則可以亨通，故曰：「離，利貞，亨，畜牝牛吉。」牛之性順，而又牝焉，順之至也。既附麗於正，必能順於正道。如牝牛則吉也。畜牝牛，謂養其順德。人之順德，由養以成，既麗於正，當養習以成其順德也。",
  "<span style=\"font-size: medium;\"><strong>彖曰：離，麗也。日月麗乎天，百榖草木麗乎土。</strong></span>",
  "離，麗也，謂附麗也。如日月則麗於天，百榖草木則麗於土，萬物莫不各有所麗。天地之中无无麗之物，在人當審其所麗，麗得其正，則能亨也。",
  "<span style=\"font-size: medium;\"><strong>重明以麗乎正，乃化成天下。</strong></span>",
  "以卦才言也，上下皆離，重明也。五二皆處中正，麗乎正也。君臣上下皆有明德而處中正，可以化天下，成文明之俗也。",
  "<span style=\"font-size: medium;\"><strong>柔麗乎中正，故亨，是以畜牝牛吉也。</strong></span>",
  "二五以柔順麗於中正，所以能亨。人能養其至順，以麗中正則吉。故曰：畜牝牛吉也。或曰：二則中正矣，五以隂居陽，得為正乎？曰：離主於所麗，五中正之位，六麗於正位，乃為正也。學者知時義，而不失輕重，則可以言《易》矣。",
  "<span style=\"font-size: medium;\"><strong>象曰：明兩作離，大人以繼明照于四方。</strong></span>",
  "若云兩明則是二明，不見繼明之義，故云「明兩」。明而重，兩謂相繼也。作離明兩而為離，繼明之義也。震巽之類，亦取洊隨之義，然離之義尤重也。大人以德言則聖人，以位言則王者。大人觀離明相繼之象，以世繼其明德照臨于四方。大凡以明相繼，皆繼明也。舉其大者，故以世襲繼照言之。",
  "<span style=\"font-size: medium;\"><strong>初九：履錯然，敬之无咎。</strong></span>",
  "陽固好動，又居下，而離體陽居下，則欲進。離性炎上，志在上，麗幾於躁動。其履錯然，謂交錯也，雖未進，而跡已動矣。動則失居下之分，而有咎也。然其剛明之才，若知其義而敬慎之，則不至於咎矣。初在下无位者也，明其身之進退，乃所麗之道也。其志既動，不能敬慎，則妄動，是不明所麗，乃有咎也。",
  "<span style=\"font-size: medium;\"><strong>象曰：履錯之敬，以辟咎也。</strong></span>",
  "履錯然欲動，而知敬慎不敢進，所以求辟免過咎也。居明而剛，故知而能辟，不剛明則妄動矣。",
  "<span style=\"font-size: medium;\"><strong>六二：黄離，元吉。</strong></span>",
  "二居中得正，麗於中正也。黄，中之色，文之美也。文明中正，美之盛也。故云「黄離」，以文明中正之德，上同於文明中順之君，其明如是，所麗如是，大善之吉也。",
  "<span style=\"font-size: medium;\"><strong>象曰：黄離元吉，得中道也。</strong></span>",
  "所以元吉者，以其得中道也。不云正者，離以中為重，所以成文明，由中也。正在其中矣。",
  "<span style=\"font-size: medium;\"><strong>九三：日昃之離，不鼓缶而歌，則大耋之嗟，凶。</strong></span>",
  "八純卦皆有二體之義：乾内外皆健，坤上下皆順，震威震相繼，巽上下順隨，坎重險相習，離二明繼照，艮内外皆止，兑彼己相説，而離之義在人事最大。九三居下體之終，是前明將盡，後明當繼之時，人之始終，時之革易也。故為日昃之離，日下昃之明也，昃則將沒矣。以理言之，盛必有衰，始必有終，常道也。達者順理為樂。缶，常用之器也，鼓缶而歌，樂其常也。不能如是，則以大耋為嗟憂，乃為凶也。大耋，傾沒也，人之終盡，達者則知其常理，樂天而已。遇常皆樂，如鼓缶而歌。不達者則恐怛有將盡之悲，乃大耋之嗟，為其凶也。此處死生之道也。耋與昳同。",
  "<span style=\"font-size: medium;\"><strong>象曰：日昃之離，何可久也？</strong></span>",
  "日既傾昃，明能久乎？明者知其然也，故求人以繼其事，退處以休其身。安常處順，何足以為凶也。",
  "<span style=\"font-size: medium;\"><strong>九四：突如其來如，焚如，死如，棄如。</strong></span>",
  "九四，離下體而升上體繼明之初，故言繼承之義。在上而近君，繼承之地也。以陽居離體而處四，剛躁而不中正且重剛。以不正而剛盛之勢，突如而來，非善繼者也。夫善繼者，必有巽讓之誠，順承之道，若舜唘然。今四突如其來，失善繼之道也。又承六五隂柔之君，其剛盛陵爍之勢，氣焰如焚然，故云焚如。四之所行不善如此，必被禍害，故曰死如。失繼紹之義，承上之道，皆逆德也，眾所棄絶，故云棄如。至於死棄，禍之極矣，故不假言凶也。",
  "<span style=\"font-size: medium;\"><strong>象曰：突如其來如，无所容也。</strong></span>",
  "上陵其君，不順所承。人惡眾棄，天下所不容也。",
  "<span style=\"font-size: medium;\"><strong>六五：出涕沱若，戚嗟若，吉。</strong></span>",
  "六五居尊位而守中，有文明之德，可謂善矣。然以柔居上，在下无助，獨附麗於剛強之間，危懼之勢也。唯其明也，故能畏懼之湥，至於出涕，憂慮之湥，至于戚嗟，所以能保其吉也。出涕戚嗟，極言其憂懼之湥耳。時當然也。居尊位而文明，知憂畏如此，故得吉。若自恃其文明之德與所麗中正，泰然不懼，則安能保其吉也？",
  "<span style=\"font-size: medium;\"><strong>象曰：六五之吉，離王公也。</strong></span>",
  "六五之吉者，所麗得王公之正位也。據在上之勢，而明察事理，畏懼憂虞以持之，所以能吉也。不然豈能安乎？",
  "<span style=\"font-size: medium;\"><strong>上九：王用出征，有嘉。</strong></span>",
  "九以陽居上，在離之終，剛明之極者也。明則能照，剛則能斷，能照足以察邪惡，能斷足以行威刑，故王者宜用如是。剛明以辨天下之邪惡，而行其征伐，則有嘉美之功也。征伐，用刑之大者。",
  "<span style=\"font-size: medium;\"><strong>折首，獲匪其醜，无咎。</strong></span>",
  "夫明極則无微不照，斷極則无所寛宥，不約之以中，則傷於嚴察矣。去天下之惡，若盡究其漸涤詿誤，則何可勝誅？所傷殘亦甚矣。故但當折取其魁首，所執獲者，非其醜類，則无殘暴之咎也。《書》曰：殲厥渠魁，脅從罔治。",
  "<span style=\"font-size: medium;\"><strong>象曰：王用出征，以正邦也。</strong></span>",
  "王者用此上九之德，明照而剛斷，以察除天下之惡。所以正治其邦國，剛明居上之道也。",
  "&nbsp;"
]