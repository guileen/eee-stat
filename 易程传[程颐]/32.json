[
  "&nbsp;",
  "<img src=\"/image/arrow3_right.gif\" width=\"21\" height=\"9\" style=\"border-style: initial; border-color: initial;\">　&nbsp;<a class=\"colorbox\" href=\"/eeebook/yichen/yi-chen-juan492.gif\" rel=\"group-all\">閱讀古書</a> <a class=\"colorbox\" href=\"/eeebook/yichen/yi-chen-juan493.gif\" rel=\"group-all\"> 2</a> <a class=\"colorbox\" href=\"/eeebook/yichen/yi-chen-juan494.gif\" rel=\"group-all\"> 3</a> <a class=\"colorbox\" href=\"/eeebook/yichen/yi-chen-juan495.gif\" rel=\"group-all\"> 4</a> <a class=\"colorbox\" href=\"/eeebook/yichen/yi-chen-juan496.gif\" rel=\"group-all\"> 5</a> <a class=\"colorbox\" href=\"/eeebook/yichen/yi-chen-juan497.gif\" rel=\"group-all\"> 6</a> <a class=\"colorbox\" href=\"/eeebook/yichen/yi-chen-juan498.gif\" rel=\"group-all\"> 7</a> <a class=\"colorbox\" href=\"/eeebook/yichen/yi-chen-juan499.gif\" rel=\"group-all\"> 8</a> <a class=\"colorbox\" href=\"/eeebook/yichen/yi-chen-juan500.gif\" rel=\"group-all\"> 9</a> <a class=\"colorbox\" href=\"/eeebook/yichen/yi-chen-juan501.gif\" rel=\"group-all\"> 10</a> <a class=\"colorbox\" href=\"/eeebook/yichen/yi-chen-juan502.gif\" rel=\"group-all\"> 11</a> <a class=\"colorbox\" href=\"/eeebook/yichen/yi-chen-juan503.gif\" rel=\"group-all\"> 12</a> <a class=\"colorbox\" href=\"/eeebook/yichen/yi-chen-juan504.gif\" rel=\"group-all\"> 13</a> <a class=\"colorbox\" href=\"/eeebook/yichen/yi-chen-juan505.gif\" rel=\"group-all\"> 14</a> <a class=\"colorbox\" href=\"/eeebook/yichen/yi-chen-juan506.gif\" rel=\"group-all\"> 15</a>",
  "<img src=\"/image/yi32b.png\" alt=\"\" width=\"28\" height=\"28\">　<strong>恒</strong>　巽下震上",
  "恒，《序卦》：｢夫婦之道，不可以不久也，故受之以恒，恒，久也。｣咸，夫婦之道。夫婦終身不變者也，故咸之後受之以恒也。咸，少男在少女之下，以男下女，是男女交感之義。恒，長男在長女之上，男尊女卑，夫婦居室之常道也。論交感之情，則少為親切；論尊卑之序，則長當謹正；故兌艮為咸，而震巽為恒也。男在女上，男動于外，女順于內，人理之常，故為恒也。又剛上柔下，雷風相與，巽而動，剛柔相應，皆恒之義也。",
  "&nbsp;",
  "<span style=\"font-size: medium;\"><strong>恒，亨，无咎；利貞，有攸往。</strong></span>",
  "恒者，常久也。恒之道可以亨通，恒而能亨，乃无咎也。恒而不可以亨，非可恒之道也，為有咎矣。如君子之恒於善，可恒之道也；小人恒於惡，失可恒之道也。恒所以能亨，由貞正也，故云利貞。夫所謂恒，謂可恒久之道，非守一隅而不知變也，故利於有往。唯其有往，故能恒也，一定則不能常矣。又常久之道，何往不利？",
  "&nbsp;",
  "<span style=\"font-size: medium;\"><strong>《彖》曰：恒，久也。</strong></span>",
  "恒者長久之義。",
  "&nbsp;",
  "<span style=\"font-size: medium;\"><strong>剛上而柔下，雷風相與，巽而動，剛柔皆應，恒。</strong></span>",
  "卦才有此四者，成恒之義也。剛上而柔下，謂乾之初上居於四，坤之初下居於初，剛爻上而柔爻下也。二爻易處則成震巽，震上巽下，亦剛上而柔下也。剛處上而柔居下，乃恒道也。雷風相與，雷震則風發，二者相須，交助其勢，故云相與，乃其常也。巽而動，下巽順，上震動，為以巽而動。天地造化，恒久不已者，順動而已。巽而動，常久之道也。動而不順，豈能常也？剛柔皆應，一卦剛柔之爻皆相應。剛柔相應，理之常也。此四者，恒之道也，卦所以為恒也。",
  "&nbsp;",
  "<span style=\"font-size: medium;\"><strong>恒，亨，无咎，利貞，久於其道也。</strong></span>",
  "恒之道，可致亨而无過咎，但所恒宜得其正，失正則非可恒之道也，故曰久於其道，其道可恒之正道也。不恒其德，與恒於不正，皆不能亨而有咎也。",
  "&nbsp;",
  "<span style=\"font-size: medium;\"><strong>天地之道，恒久而不已也。</strong></span>",
  "天地之所以不已，蓋有恒久之道。人能恒於可恒之道，則合天地之理也。",
  "&nbsp;",
  "<span style=\"font-size: medium;\"><strong>利有攸往，終則有始也。</strong></span>",
  "天下之理，未有不動而能恒者也。動則終而復始，所以恒而不窮，凡天地所生之物，雖山嶽之堅厚，未有能不變者也，故恒非一定之謂也，一定則不能恒矣。唯隨時變易，乃常道也，故云利有攸往。明理之如是，懼人之泥於常也。",
  "&nbsp;",
  "<span style=\"font-size: medium;\"><strong>日月得天而能久照，四時變化而能久成，聖人久於其道而天下化成。觀其所恒，而天地萬物之情可見矣。</strong></span>",
  "此極言常理。日月，陰陽之精氣耳，唯其順天之道，往來盈縮，故能久照而不已。得天，順天理也。四時，陰陽之氣耳，往來變化，生成萬物，亦以得天，故常久不已。聖人以常久之道，行之有常，而天下化之以成美俗也。觀其所恒，謂觀日月之久照、四時之久成、聖人之道所以能常久之理。觀此，則天地萬物之情理可見矣。天地常久之道，天下常久之理，非知道者孰能識之？",
  "&nbsp;",
  "<span style=\"font-size: medium;\"><strong>《象》曰：雷風，恒，君子以立不易方。</strong></span>",
  "君子觀雷風相與成恒之象，以常久其德，自立於大中常久之道，不變易其方所也。",
  "&nbsp;",
  "<span style=\"font-size: medium;\"><strong>初六，浚恒，貞凶，无攸利。</strong></span>",
  "初居下而四為正應，柔暗之人，能守常而不能度勢。四震體而陽性，以剛居高，志上而不下，又為二三所隔，應初之志異乎常矣，而初乃求望之深，是知常而不知變也。浚，深之也。浚恒，謂求恒之深也。守常而不度勢，求望於上之深，堅固守此，凶之道也。泥常如此，无所往而利矣。世之責望故素而致悔咎者，皆浚恒者也。志既上求之深，是不能恒安其處者也。柔微而不恒安其處，亦致凶之道。凡卦之初終，淺與深、微與盛之地也。在下而求深，亦不知時矣。",
  "&nbsp;",
  "<span style=\"font-size: medium;\"><strong>《象》曰：浚恒之凶，始求深也。</strong></span>",
  "居恒之始，而求望於上之深，是知常而不知度勢之甚也。所以凶，陰暗不得恒之宜也。",
  "&nbsp;",
  "<span style=\"font-size: medium;\"><strong>九二，悔亡。</strong></span>",
  "在恒之義，居得其正，則常道也。九，陽爻，居陰位，非常理也。處非其常，本當有悔，而九二以中德而應於五，五復居中，以中而應中，其處與動，皆得中也，是能恒久於中也。能恒久於中，則不失正矣。中重於正，中則正矣，正不必中也。九二以剛中之德而應於中，德之勝也，足以亡其悔矣。人能識重輕之勢，則可以言《易》矣。",
  "&nbsp;",
  "<span style=\"font-size: medium;\"><strong>《象》曰：九二悔亡，能久中也。</strong></span>",
  "所以得悔亡者，由其能恒久於中也。人能恒久於中，豈止亡其悔，德之善也。",
  "&nbsp;",
  "<span style=\"font-size: medium;\"><strong>九三，不恒其德，或承之羞，貞吝。</strong></span>",
  "三，陽爻，居陽位，處得其位，是其常處也；乃志從於上六，不唯陰陽相應，風復從雷，於恒處而不處，不恒之人也。其德不恒，則羞辱或承之矣。或承之，謂有時而至也。貞吝，固守不恒以為恒，豈不可羞吝乎？",
  "&nbsp;",
  "<span style=\"font-size: medium;\"><strong>《象》曰：不恒其德，无所容也。</strong></span>",
  "人既无恒，何所容處？當處之地，既不能恒，處非其據，豈能恒哉？是不恒之人，无所容處其身也。",
  "&nbsp;",
  "<span style=\"font-size: medium;\"><strong>九四，田无禽。</strong></span>",
  "以陽居陰，處非其位，處非其所，雖常何益？人之所為，得其道則久而成功，不得其道則雖久何益？故以田為喻，言九之居四，雖使恒久，如田獵而无禽獸之獲，謂徒用力而无功也。",
  "&nbsp;",
  "<span style=\"font-size: medium;\"><strong>《象》曰：久非其位，安得禽也。</strong></span>",
  "處非其位，雖久何所得乎？以田為喻，故云安得禽也。",
  "&nbsp;",
  "<span style=\"font-size: medium;\"><strong>六五，恒其德貞，婦人吉，夫子凶。</strong></span>",
  "五應於二，以陰柔而應陽剛，居中而所應又中，陰柔之正也，故恒久其德則為貞也。夫以順從為恒者，婦人之道，在婦人則為貞，故吉；若丈夫而以順從於人為恒，則失其剛陽之正，乃凶也。五，君位，而不以君道言者，如六五之義，在丈夫猶凶，況人君之道乎？在它卦，六居君位而應剛，未為失也；在恒，故不可耳。君道豈可以柔順為恒也？",
  "&nbsp;",
  "<span style=\"font-size: medium;\"><strong>《象》曰：婦人貞吉，從一而終也；夫子制義，從婦凶也。</strong></span>",
  "如五之從二，在婦人則為正而吉，婦人以從為正，以順為德，當終守於從一。夫子則以義製者也，從婦人之道，則為凶也。",
  "&nbsp;",
  "<span style=\"font-size: medium;\"><strong>上六，振恒，凶。</strong></span>",
  "六居恒之極，在震之終，恒極則不常，震終則動極。以陰居上，非其安處，又陰柔不能堅固其守，皆不常之義也，故為振恒，以振為恒也。振者，動之速也，如振衣，如振書，抖擻運動之意。在上而其動无節，以此為恒，其凶宜矣。",
  "&nbsp;",
  "<span style=\"font-size: medium;\"><strong>《象》曰：振恒在上，大无功也。</strong></span>",
  "居上之道，必有恒德，乃能有功。若躁動不常，豈能有所成乎？居上而不恒，其凶甚矣。《象》又言其不能有所成立，故曰大无功也。"
]