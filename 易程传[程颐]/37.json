[
  "　 閱讀古書  2  3  4  5  6  7  8  9  10  11  12  13  14  15",
  "文字輸入：Joanna",
  " 　 家人卦 　離下巽上",
  "家人，《序卦》：夷者，傷也。傷於外者必反於家，故受之以家人。夫傷困于外，則必反於內，家人所以次明夷也。家人者，家內之道：父子之親，夫婦之義，尊卑長幼之序，正倫理篤恩義，家人之道也。卦外巽內離，為風自火出，火熾則風生，風生自火，自內而出也。自內而出，由家而及於外之象。二與五正男女之位於內外，為家人之道，明於內而巽於外，處家之道也。夫人有諸身者，則能施於家，行於家者，則能施於國至於天下治。治天下之道，蓋治家之道也。推而行之於外耳。故取自內而出之象，為家人之義也。文中子書，以明內齊外為義，古今善之，非取象之義也，所謂齊乎巽，言萬物潔齊於巽方，非巽有齊義也。如戰乎乾，乾非有戰義也。",
  "家人，利女貞。",
  "家人之道利在女正，女正則家道正矣。夫夫婦婦而家道正，獨云利女貞者，夫正者身正也，女正者家正也，女正則男正，可知矣。",
  "彖曰：家人，女正位乎內，男正位乎外，男女正，天地之大義也。",
  "彖以卦才而言，陽居五在外也，陰居二處內也，男女各得其正位也。尊卑內外之道，正合天地陰陽之大義也。",
  "家人有嚴君焉，父母之謂也。",
  "家人之道必有所尊嚴，而君長者謂父母也，雖一家之小，无尊嚴則孝敬衰，无君長則法度廢。有嚴君而後家道正，家者國之者也。",
  "父父，子子，兄兄，弟弟，夫夫，婦婦，而家道正。正家，而天下定矣。",
  "父子、兄弟、夫婦各得其道，則家道正矣。推一家之道，可以及天下，故家正則天下定矣。",
  "象曰：風自火出，家人，君子以言有物，而行有恆。",
  "正家之本在正其身，正身之道，一言一行不可易也。君子觀風自火出之象，知事之由內而出，故所言必有物，所行必有恆也。物謂事實，恆謂常度法則，德業之著於外，由言行之謹於內也。言慎行修則身正而家治矣。",
  "初九，閑*有家，悔亡。",
  "初家道之始也。閑，謂防閑法度也。治其有家之始，能以法度為之防閑，則不至於悔矣。治家者治平眾人也，茍不閑之以法度，則人情流放必至於有悔，失長幼之序，亂男女之別，傷恩義，害倫理，无所不至，能以法度閑之於始，則无是矣，故悔亡也。九剛明之才，能閑其家者也，不云无悔者，群居必有悔，以能閑故亡耳。",
  "註* 閑：界限。  防閑：引申為防備和禁阻",
  "象曰：閑有家，志未變也。",
  "閑之於始，家人志意未變動之前也，正志未流散變動而閑之，則不傷恩、不失義，處家之善也。是以悔亡。志變而後治，則所傷多矣，乃有悔也。",
  "六二，无攸遂，在中饋，貞吉。",
  "人之處家，在骨肉父子之間，大率以情勝理，以恩奪義。惟剛立之人，則能不以私愛失其正理，故家人卦大要以剛為善。初三上是也。六二以陰柔之才而居柔，不能治於家者也，故无攸遂，无所為而可也。夫以英雄之才，尚有溺情愛而不能自守者，況柔弱之人其能勝妻子之情乎。如二之才，若為婦人之道，則其正也以柔順處中正，婦人之道也，故在中饋則得其正而吉也。婦人居中而主饋者也，故云中饋。",
  "象曰：六二之吉，順以巽也。",
  "二以陰柔居中正，能順從而卑巽者也，故為婦人之貞吉也。",
  "九三，家人嗃嗃，悔厲吉，婦子嘻嘻，終吝。",
  "嗃嗃，未詳字義，然以文義及音意觀之，與嗷嗷相類，又若急東之意。九三在內卦之上，主治內者也。以陽居剛而不中，雖得正而過乎剛者也。治內過剛則傷於嚴急，故家人嗃嗃。然治家過嚴不能无傷，故必悔於嚴厲。骨肉恩勝嚴過，故悔也，雖悔於嚴厲，未得寬猛之中，然而家道齊肅，人心祇畏，猶為家之吉也，若婦子嘻嘻，則終至羞吝矣。在卦非有嘻嘻之象，蓋對嗃嗃而言，謂與其失於放肆，寧過於嚴也。嘻嘻笑樂无節也，自恣无節則終至敗家可羞吝也。蓋嚴謹之過，雖於人情不能无傷，然茍法度立、倫理正，乃恩義之所存也，若嘻嘻无度，乃法度之所由廢，倫理之所由亂，安能保其家乎。嘻嘻之甚，則致敗家之凶，但云吝者，可吝之甚則至於凶，故未遽言凶也。",
  "象曰：家人嗃嗃，未失也；婦子嘻嘻，失家節也。",
  "雖嗃嗃於治家之道，未為甚失，若婦子嘻嘻，是无禮法，失家之節，家必亂矣。",
  "六四，富家，大吉。",
  "六以巽順之體而居四，得其正位。居得其正，為安處之義。巽順於事而由正道，能保有其富者也，居家之道，能保有其富則為大吉也。四高位而獨云富者，於家而言。高位，家之尊也，能有其富，是能保其家也，吉孰大焉。",
  "象曰：富家大吉，順在位也。",
  "以巽順而居正位，正而巽順，能保有其富者也。富家之大吉也。",
  "九五，王假有家，勿恤，吉。",
  "九五男而在外，剛而處陽，居尊而中正。又其應順正於內，治家之至正、至善者也。王假有家，五君位，故以王言假，至也，極乎有家之道也。夫王者之道，修身以齊家，家正則天下治矣。自古聖王不以恭己正家為本，故有家之道既至，則不憂勞而天下治矣，勿恤而吉也。五恭己於外，二正家於內，內外同德可謂至矣。",
  "象曰：王假有家，交相愛也。",
  "王假有家之道者，非止能使之順從而已，必致其心化誠合，夫愛其內，助婦愛其刑*家交相愛也，能如是者文王之妃乎。若身修法立而家未化，未得為假有家之道也。",
  "*註：刑字疑為衍字，於文意不通",
  "上九，有孚，威如，終吉。",
  "上卦之終，家道之成也，故極言治家之本。治家之道，非至誠不能也，故必中有孚信，則能常久。而眾人自化為善，不由至誠，已且不能常守也，況欲使人乎。故治家以有孚為本，治家者在妻孥情愛之間，慈過則无嚴，恩勝則掩義，故家之患，常在禮法不足而瀆慢生也。長失尊嚴，少忘恭順，而家不亂者未之有也，故必有威嚴則能終吉。保家之終，在有孚威，如二者而已，故於卦終言之。",
  "象曰：威如之吉，反身之謂也。",
  "治家之道以正身為本，故云反身之謂。爻辭謂治家當有威嚴，而夫子又復戒云：當先嚴其身也。威嚴不先行於己，則人怨而不服。故云：威如而吉者，能自反於身也。孟子所謂：身不行道不行於妻子也。",
  " "
]