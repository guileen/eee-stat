[
  "&nbsp;",
  "<img src=\"/image/arrow3_right.gif\" width=\"21\" height=\"9\" style=\"border-style: initial; border-color: initial;\">　<a class=\"colorbox\" href=\"/eeebook/yichen/yi-chen-juan680.gif\" rel=\"group-all\">閱讀古書</a> <a class=\"colorbox\" href=\"/eeebook/yichen/yi-chen-juan681.gif\" rel=\"group-all\"> 2</a> <a class=\"colorbox\" href=\"/eeebook/yichen/yi-chen-juan682.gif\" rel=\"group-all\"> 3</a> <a class=\"colorbox\" href=\"/eeebook/yichen/yi-chen-juan683.gif\" rel=\"group-all\"> 4</a> <a class=\"colorbox\" href=\"/eeebook/yichen/yi-chen-juan684.gif\" rel=\"group-all\"> 5</a> <a class=\"colorbox\" href=\"/eeebook/yichen/yi-chen-juan685.gif\" rel=\"group-all\"> 6</a> <a class=\"colorbox\" href=\"/eeebook/yichen/yi-chen-juan686.gif\" rel=\"group-all\"> 7</a> <a class=\"colorbox\" href=\"/eeebook/yichen/yi-chen-juan687.gif\" rel=\"group-all\"> 8</a> <a class=\"colorbox\" href=\"/eeebook/yichen/yi-chen-juan688.gif\" rel=\"group-all\"> 9</a> <a class=\"colorbox\" href=\"/eeebook/yichen/yi-chen-juan689.gif\" rel=\"group-all\"> 10</a> <a class=\"colorbox\" href=\"/eeebook/yichen/yi-chen-juan690.gif\" rel=\"group-all\"> 11</a> <a class=\"colorbox\" href=\"/eeebook/yichen/yi-chen-juan691.gif\" rel=\"group-all\"> 12</a> <a class=\"colorbox\" href=\"/eeebook/yichen/yi-chen-juan692.gif\" rel=\"group-all\"> 13</a> <a class=\"colorbox\" href=\"/eeebook/yichen/yi-chen-juan693.gif\" rel=\"group-all\"> 14</a> <a class=\"colorbox\" href=\"/eeebook/yichen/yi-chen-juan694.gif\" rel=\"group-all\"> 15</a> <a class=\"colorbox\" href=\"/eeebook/yichen/yi-chen-juan695.gif\" rel=\"group-all\"> 16</a>",
  "文字輸入：Joanna",
  "<img style=\"border-style: initial; border-color: initial;\" src=\"/image/yi44b.png\" alt=\"\">　<strong>姤</strong>　巽下乾上",
  "姤，《序卦》：夬，決也。决必有遇，故受之以姤。姤，遇也。决，判也，物之决判則有遇合，本合則何遇，姤所以次夬也。為卦乾上巽下，以二體言之，風行天下，天之下者萬物也。風之行，無不經觸，乃遇之象。又一陰始生於下，陰與陽遇也，故為姤。",
  "&nbsp;",
  "<span style=\"font-size: medium;\"><strong>姤，女壯，勿用取女。</strong></span>",
  "一陰始生，自是而長，漸以盛大，是女之將長壯也。陰長則陽消，女壯則男弱，故戒勿用取如是之女。取女者，欲其柔和順從，以成家道。姤乃方進之陰，漸壯而敵陽者，是以不可取也。女漸壯則失男，女之正家道敗矣。姤雖一陰甚微，然有漸壯之道，所以戒也。",
  "&nbsp;",
  "<span style=\"font-size: medium;\"><strong>彖曰：姤，遇也，柔遇剛也。</strong></span>",
  "姤之義遇也。卦之為姤，以柔遇剛也。一陰方生，始與陽相遇也。",
  "&nbsp;",
  "<span style=\"font-size: medium;\"><strong>勿用取女，不可與長也。</strong></span>",
  "一陰既生，漸長而盛，陰盛則陽衰矣。取女者欲長久而成家也，此漸盛之陰，將消勝於陽，不可與之長久也。凡女子、小人、夷狄，勢茍漸盛，何可與久也，故戒勿用取如是之女。",
  "&nbsp;",
  "<span style=\"font-size: medium;\"><strong>天地相遇，品物咸章也；</strong></span>",
  "陰始生於下，與陽相遇，天地相遇也。陰陽不相交遇，則萬物不生；天地相遇，則化育庶類。品物咸章，萬物章明也。",
  "&nbsp;",
  "<span style=\"font-size: medium;\"><strong>剛遇中正，天下大行也，</strong></span>",
  "以卦才言也，五與二皆以陽剛居中與正，中正相遇也。君得剛中之臣，臣遇中正之君，君臣以剛陽遇中正，其道可以大行於天下矣。",
  "&nbsp;",
  "<span style=\"font-size: medium;\"><strong>姤之時義大矣哉。</strong></span>",
  "贊姤之時，與姤之義，至大也。天地不相遇則萬物不生，君臣不相遇則政治不興，聖賢不相遇則道德不亨，事物不相遇則功用不成，姤之時與義皆甚大也。",
  "&nbsp;",
  "<span style=\"font-size: medium;\"><strong>象曰：天下有風，姤，后以施命誥四方。</strong></span>",
  "風行天下，无所不周，為君后者，觀其周徧之象，以施其命令，周誥四方也。風行地上，與天下有風，皆為周徧庶物之象。而行於地上，徧觸萬物，則為觀，經歷觀省之象也。行於天下，周徧四方，則為姤，施發命令之象也。諸象，或稱先王，或稱后，或稱君子、大人。稱先王者，所以立法制，建國作樂，省方敕法，閉關、育物、享帝皆是也。稱后者，后王之所為也，財成天地之道，施命誥四方是也。君子，則上下之通稱。大人者，王公之通稱。",
  "&nbsp;",
  "<span style=\"font-size: medium;\"><strong>初六，繫于金柅，貞吉。有攸往，見凶。羸豕孚蹢躅*。</strong></span>",
  "姤，陰始生而將長之卦，一陰生則長而漸盛，陰長則陽消，小人道長也，制之當於其微而未盛之時。柅，止車之物。金，為之堅強之至也。止之以金柅而又繫之，止之固也。固止使不得進，則陽剛貞正之道吉也。使之進往，則漸盛而害於陽，是見凶也。羸豕孚蹢躅，聖人重為之戒，言陰雖甚微，不可忽也。豕，陰躁之物，故以為況。羸弱之豕雖未能強猛，然其中心在乎蹢躅。蹢躅，跳躑也。陰微而在下，可謂羸矣，然其中心常在乎消陽也。君子小人異道，小人雖微弱之時，未嘗无害君子之心，防於微則无能為矣。",
  "註* 蹢：ㄉ一ˊ 躅：ㄓㄨˊ",
  "&nbsp;",
  "<span style=\"font-size: medium;\"><strong>象曰：繫于金柅，柔道牽也。</strong></span>",
  "牽者，引而進也。陰始生而漸進，柔道方牽也。繫之于金柅，所以止其進也。不使進，則不能消正道，乃貞吉也。",
  "&nbsp;",
  "<span style=\"font-size: medium;\"><strong>九二，包有魚，无咎，不利賓。</strong></span>",
  "姤，遇也。二與初，密比相遇者也。在他卦，則初正應於四；在姤，則以遇為重。相遇之道，主於專一。二之剛中，遇固以誠，然初之陰柔，群陽在上而又有所應者，其志所求也。陰柔之質，鮮克貞固。二之於初，難得其誠心矣，所遇不得其誠心，遇道之乖也。包者，苴裹也。魚，陰物之美者。陽之於陰，其所悅美，故取魚象。二於初，若能固蓄之，如包苴之有魚，則於遇為无咎矣。賓，外來者也。不利賓，包苴之魚豈能及賓，謂不可更及外人也。遇道當專一，二則雜矣。",
  "&nbsp;",
  "<span style=\"font-size: medium;\"><strong>象曰：包有魚，義不及賓也。</strong></span>",
  "二之遇初，不可使有二於外，當如包苴之有魚。包苴之有魚，義不及於賓客也",
  "&nbsp;",
  "<span style=\"font-size: medium;\"><strong>九三，臀无膚，其行次且，厲，无大咎。</strong></span>",
  "二與初既相遇，三說初而密比於二，非所安也。又為二所忌，惡其居不安，若臀之无膚也。處既不安則當去之，而居姤之時，志求乎遇，一陰在下，是所欲也，故處雖不安，而其行又次且也。次且，進難之狀，謂不能遽舍也。然三剛正而處巽，有終不迷之義，若知其不正，而懷危懼不敢妄動，則可以无大咎也。非義求遇，固巳有咎矣；知危而止，則不至於大也。",
  "&nbsp;",
  "<span style=\"font-size: medium;\"><strong>象曰：其行次且，行未牽也。</strong></span>",
  "其始志在求遇於初，故其行遲遲未牽，不促其行也。既知危而改之，故未至於大咎也。",
  "&nbsp;",
  "<span style=\"font-size: medium;\"><strong>九四，包无魚，起凶。</strong></span>",
  "包者，所裹畜也，魚所美也。四與初為正應，當相遇者也。而初已遇於二矣，失其所遇，猶包之无魚，亡其所有也。四當姤遇之時，居上位而失其下，下之離由己之失德也。四之失者，不中正也，以不中正而失其民，所以凶也。曰初之從二，以比近也，豈四之罪乎。曰在四而言，義當有咎，不能保其下，由失道也，豈有上不失道而下離者乎。遇之道，君臣民主，夫婦朋友，皆在焉。四以下睽，故主民而言為上而下離，必有凶變起者，將生之謂。民心既離，難將作矣。",
  "&nbsp;",
  "<span style=\"font-size: medium;\"><strong>象曰：无魚之凶，遠民也。</strong></span>",
  "下之離，由己致之。遠民者，己遠之也。為上者，有以使之離也。",
  "&nbsp;",
  "<span style=\"font-size: medium;\"><strong>九五，以杞包瓜，含章，有隕自天。</strong></span>",
  "九五下亦无應，非有遇也，然得遇之道，故終必有遇。夫上下之遇，由相求也。杞，高木而葉大。處高體大而可以包物者，杞也；美實之在下者，瓜也。美而居下者，側微之賢之象也。九五尊居君位，而下求賢才，以至高而求至下，猶以杞葉而包瓜，能自降屈如此，又其內蘊中正之德充實，章美人君如是，則无有不遇所求者也。雖屈己求賢，若其德不正，賢者不屑也，故必含蓄章美，內積至誠，則有隕自天矣。猶云自天而降，言必得之也。自古人君至誠降屈，以中正之道求天下之賢，未有不遇者也。高宗感於夢寐，文王遇於漁釣，皆由是道也。&nbsp;",
  "&nbsp;",
  "<span style=\"font-size: medium;\"><strong>象曰：九五含章，中正也，</strong></span>",
  "所謂含章，謂其含蘊中正之德也。德充實，則成章而有輝光。",
  "&nbsp;",
  "<span style=\"font-size: medium;\"><strong>有隕自天，志不舍命也。</strong></span>",
  "命，天理也。舍，違也。至誠中正，屈己求賢，存志合於天理，所以有隕自天必得之矣。",
  "&nbsp;",
  "<span style=\"font-size: medium;\"><strong>上九，姤其角，吝，无咎。</strong></span>",
  "至剛而在最上者，角也。九以剛居上，故以角為象。人之相遇，以降屈以相從，和順以相接，故能合也。上九高亢而剛極，人誰與之，以此求遇，固可吝也。己則如是，人之遠之，非他人之罪也，由己致之，故无所歸咎。",
  "&nbsp;",
  "<span style=\"font-size: medium;\"><strong>象曰：姤其角，上窮吝也</strong></span>",
  "既處窮，上剛亦極矣，是上窮而致吝也。以剛極居高而求遇，不亦難乎。",
  "&nbsp;"
]