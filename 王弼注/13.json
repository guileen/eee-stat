[
  " ",
  "　 同人卦 　離下乾上",
  "同人于野，亨。利涉大川。利君子貞。",
  "彖曰：同人，柔得位得中，而應乎乾，曰同人。",
  "【注】二為同人之主。",
  " ",
  "同人曰，同人于野，亨。利涉大川，乾行也。",
  "【注】所以乃能同人于野，亨，利涉大川，非二之所能也，是乾之所行，故特曰同人曰。",
  " ",
  "文明以健，中正而應，君子正也。",
  "【注】行健不以武，而以文明用之；相應不以邪，而以中正應之。君子正也，故曰利君子貞。",
  " ",
  "唯君子為能通天下之志。",
  "【注】君子以文明為德。",
  " ",
  "《象》曰：天與火，同人；",
  "【注】天體在上而火炎上，同人之義也。",
  " ",
  "君子以類族辨物。",
  "【注】君子小人，各得所同。",
  " ",
  "初九，同人于門，无咎。",
  "【注】居同人之始，為同人之首者也。无應於上，心无係吝，通夫大同，出門皆同，故曰同人于門也。出門同人，誰與為咎。",
  " ",
  "《象》曰：出門同人，又誰咎也。",
  "六二，同人于宗，吝。",
  "【注】應在乎五，唯同於主，過主則否，用心偏狹，鄙吝之道。",
  "《象》曰：同人于宗，吝道也。 ",
  "九三，伏戎于莽：升其高陵，三歲不興。",
  "【注】居同人之際，履下卦之極，不能包弘上下，通夫大同；物黨相分，欲乖其道，貪於所比，據上之應。其敵剛健，非力所當，故伏戎于莽，不敢顯亢也。升其高陵，望不敢進，量斯勢也，三歲不能興者也。三歲不能興，則五道亦以成矣，安所行焉。",
  " ",
  "《象》曰：伏戎于莽，敵剛也。三歲不興，安行也。",
  "【注】安，辭也。",
  " ",
  "九四，乘其墉，弗克攻，吉。",
  "【注】處上攻下，力能乘墉者也。履非其位，以與人爭。二自五應，三非犯己，攻三求二，尤而效之，違義傷理，眾所不與，故雖乘墉而不克也。不克則反，反則得吉也。不克乃反，其所以得吉，困而反則者也。",
  " ",
  "《象》曰：乘其墉，義弗克也，其吉，則困而反則也。",
  "九五，同人先號咷而後笑，大師克，相遇。",
  "【注】《彖》曰：「柔得位得中，而應乎乾，曰同人。」然則體柔居中，眾之所與；執剛用直，眾所未從，故近隔乎二剛，未獲厥志，是以先號咷也。居中處尊，戰必克勝，故後笑也。不能使物自歸，而用其強直，故必須大師克之，然後相遇也。",
  " ",
  "《象》曰：同人之先，以中直也。大師相遇，言相克也。",
  "上九，同人于郊，无悔。",
  "【注】郊者，外之極也。處同人之時，最在於外，不獲同志，而遠於內爭，故雖无悔吝，亦未得其志。",
  " ",
  "《象》曰：同人于郊，志未得也。",
  "【注】凡處同人而不泰焉，則必用師矣。不能大通，則各私其黨而求利焉。楚人亡弓，不能亡楚；愛國愈甚，益為它災，是以同人不弘，剛健之爻，皆至用師也。",
  "　",
  " "
]