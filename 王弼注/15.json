[
  " ",
  "　 謙卦 　艮下坤上",
  "謙，亨，君子有終。",
  "彖曰：謙，亨，天道下濟而光明，地道卑而上行。天道虧盈而益謙，地道變盈而流謙，鬼神害盈而福謙，人道惡盈而好謙。謙尊而光，卑而不可踰，君子之終也。",
  "《象》曰：地中有山，謙，君子以裒多益寡，稱物平施。",
  "【注】多者用謙以為裒，少者用謙以為益，隨物而與，施不失平也。",
  " ",
  "初六，謙謙君子，用涉大川，吉。",
  "【注】處謙之下，謙之謙者也。能體謙謙，其唯君子，用涉大難，物无害也。",
  " ",
  "《象》曰：謙謙君子，卑以自牧也。",
  "【注】牧，養也。",
  " ",
  "六二，鳴謙，貞吉。",
  "【注】鳴者，聲名聞之謂也。得位居中，謙而正焉。",
  " ",
  " 《象》曰：鳴謙貞吉，中心得也。",
  "九三，勞謙，君子有終，吉。",
  "【注】處下體之極，履得其位。上下无陽以分其民，眾陰所宗，尊莫先焉。居謙之世，何可安尊？上承下接，勞謙匪解，是以吉也。",
  " ",
  "《象》曰：勞謙君子，萬民服也。",
  "六四，无不利，撝謙。",
  "【注】處三之上而用謙焉，則是自上下下之義也。承五而用謙順，則是上行之道也。盡乎奉上下下之道，故无不利。指撝皆謙，不違則也。",
  " ",
  "《象》曰：无不利，撝謙，不違則也。",
  "六五，不富以其鄰，利用侵伐；无不利。",
  "【注】居於尊位，用謙與順，故能不富而用其鄰也。以謙順而侵伐，所伐皆驕逆也。",
  " ",
  "《象》曰：利用侵伐，征不服也。",
  "上六，鳴謙，利用行師，征邑國。",
  "【注】最處於外，不與內政，故有名而已，志功未得也。處外而履謙順，可以征邑國而已。",
  " ",
  "《象》曰：鳴謙，志未得也。可用行師，征邑國也。",
  "【注】夫吉凶悔吝，生乎動者也。動之所起，興於利者也。故飲食必有訟，訟必有眾起。未有居眾人之所惡而為動者所害，處不競之地而為爭者所奪。是以六爻雖有失位，无應，乘剛，而皆无凶咎悔吝者，以謙為主也。謙尊而光，卑而不可踰，信矣哉！",
  " "
]