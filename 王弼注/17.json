[
  " ",
  "　 隨卦 　震下兌上",
  "隨，元亨利貞，无咎。",
  "《彖》曰：隨，剛來而下柔，動而說，隨。 大亨貞无咎，而天下隨時。隨時之義大矣哉！",
  "【注】震剛而兌柔也。以剛下柔，動而之說，乃得隨也。為隨而不大通，逆於時也；相隨而不為利正，災之道也。故大通利貞，乃得无咎也。為隨而令大通利貞，得於時也，得時則天下隨之矣。隨之所施，唯在於時也。時異而不隨，否之道也，故隨時之義大矣哉。",
  " ",
  "《象》曰：澤中有雷，隨；君子以嚮晦入宴息。",
  "【注】澤中有雷，動說之象也。物皆說隨，可以无為，不勞明鑒，故君子嚮晦入宴息也。",
  " ",
  "初九，官有渝，貞吉，出門交有功。",
  "【注】居隨之始，上无其應，无所偏係，動能隨時，意无所主者也。隨不以欲，以欲隨宜者也。故官有渝變，隨不失正也。出門无違，何所失哉！",
  " ",
  "《象》曰：官有渝，從正吉也。出門交有功，不失也。",
  "六二，係小子，失丈夫。",
  "【注】陰之為物，以處隨世，不能獨立，必有係也。居隨之時，體分柔弱，而以乘失剛動，豈能秉志，違於所近，隨此失彼，弗能兼與。五處己上，初處己下，故曰係小子，失丈夫也。",
  " ",
  "《象》曰：係小子，弗兼與也。",
  "六三，係丈夫，失小子，隨有求得，利居貞。",
  "【注】陰之為物，以處隨世，不能獨立，必有係也。隨體下卦，二已據初，將何所附？故舍初係四，志在丈夫。四俱无應，亦欲於己隨之，則得其所求矣，故曰隨有求得也。應非其正，以係於人，何可以妄，故利居貞也。初處己下，四處己上，故曰係丈夫，失小子也。",
  " ",
  "《象》曰：係丈夫，志舍下也。",
  "【注】下，謂初也。",
  " ",
  "九四，隨有獲，貞凶，有孚在道以明，何咎。",
  "【注】處說之初，下據二陰，三求係己，不距則獲，故曰隨有獲也。居於臣地，履非其位，以擅其民，失於臣道，違正者也，故曰貞凶。體剛居說，而得民心，能幹其事，而成其功者也。雖違常義，志在濟物，心存公誠，著信在道，以明其功，何咎之有！",
  " ",
  "《象》曰：隨有獲，其義凶也；有孚在道，明功也。",
  "九五，孚于嘉，吉。",
  "【注】履正居中，而處隨世，盡隨時之宜，得物之誠，故嘉吉也。",
  " ",
  "《象》曰：孚于嘉吉，位正中也。",
  "上六，拘係之乃從，維之，王用亨于西山。",
  "【注】隨之為體，陰順陽者也。最處上極，不從者也。隨道已成，而特不從，故拘繫之乃從也。率土之濱，莫非王臣，而為不從，王之所討也，故維之，王用亨于西山也，兌為西方，山者，途之險隔也。處西方而為不從，故王用通于西山。",
  "《象》曰：拘係之，上窮也。",
  "【注】處于上極，故窮也。",
  " "
]