[
  " ",
  "　 蠱卦 　巽下艮上",
  "蠱，元亨，利涉大川。先甲三日，後甲三日。",
  "《彖》曰：蠱，剛上而柔下，",
  "【注】上剛可以斷制，下柔可以施令。",
  " ",
  "巽而止，蠱。",
  "【注】既巽又止，不競爭也。有事而无競爭之患，故可以有為也。",
  " ",
  "蠱，元亨而天下治也。",
  "【注】有為而大亨，非天下治而何也？",
  " ",
  "利涉大川，往有事也。先甲三日，後甲三日，終則有始，天行也。",
  "【注】蠱者，有事而待能之時也。可以有為，其在此時矣。物已說隨，則待夫作制以定其事也。進德脩業，往則亨矣，故元亨，利涉大川也。甲者，創制之令也。創制不可責之以舊，故先之三日，後之三日，使令治而後乃誅也。因事申令，終則復始，若天之行，用四時也。",
  " ",
  "《象》曰：山下有風，蠱，君子以振民育德。",
  "【注】蠱者，有事而待能之時也，故君子以濟民養德也。",
  " ",
  "初六，幹父之蠱，有子考无咎，厲終吉。",
  "【注】處事之首，始見任者也。以柔巽之質，幹父之事，能承先軌，堪其任者也，故曰有子也。任為事首，能堪其事，考乃无咎也，故曰有子考无咎也。當事之首，是以危也，能堪其事，故終吉。",
  " ",
  "《象》曰：幹父之蠱，意承考也。",
  "【注】幹事之首，時有捐益，不可盡承，故意承而已。",
  " ",
  "九二，幹母之蠱，不可貞。",
  "【注】居於內中，宜幹母事，故曰幹母之蠱也。婦人之性，難可全正，宜屈己剛，既幹且順，故曰不可貞也。幹不失中，得中道也。",
  " ",
  "《象》曰：幹母之蠱，得中道也。",
  "九三，幹父之蠱，小有悔，无大咎。",
  "【注】以剛幹事，而无其應，故有悔也。履得其位，以正幹父，雖小有悔，終无大咎。",
  " ",
  "《象》曰：幹父之蠱，終无咎也。",
  "六四，裕父之蠱，往見吝。",
  "【注】體柔當位，幹不以剛，而以柔和，能裕先事者也。然无其應，往必不合，故曰往見吝。",
  " ",
  "《象》曰：裕父之蠱，往未得也。",
  "六五，幹父之蠱，用譽。",
  "【注】以柔處尊，用中而應，承先以斯，用譽之道也。",
  " ",
  "《象》曰：幹父用譽，承以德也。",
  "【注】以柔處中，不任威力也。",
  " ",
  "上九，不事王侯，高尚其事。",
  "【注】最處事上，而不累於位，不事王侯，高尚其事也。",
  "《象》曰：不事王侯，志可則也。"
]