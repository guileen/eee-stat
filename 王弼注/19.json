[
  " ",
  "　 臨卦 　兌下坤上",
  "臨，元亨利貞，至于八月有凶。",
  "《彖》曰：臨，剛浸而長，說而順，剛中而應，大亨以正，天之道也。",
  "【注】陽轉進長，陰道日消。君子日長，小人日憂。大亨以正之義。",
  " ",
  "至于八月有凶，消不久也。",
  "【注】八月陽衰而陰長，小人道長，君子道消也，故曰有凶。",
  " ",
  "《象》曰：澤上有地，臨，君子以教思无窮，容保民无疆。",
  "【注】相臨之道，莫若說順也。不恃威制，得物之誠，故物无違也。是以君子教思无窮，容保民无疆也。",
  " ",
  "初九，咸臨，貞吉。",
  "【注】咸，感也，感，應也。有應於四，感以臨者也。四履正位，而己應焉，志行正者也。以剛感順，志行其正，以斯臨物，正而獲吉也。",
  " ",
  "《象》曰：咸臨貞吉，志行正也。",
  "九二，咸臨，吉无不利。",
  "【注】有應在五，感以臨者也。剛勝則柔危，而五體柔，非能同斯志者也。若順於五，則剛德不長，何由得吉，无不利乎？全與相違，則失於感應。其得咸臨吉无不利，必未順命也。",
  " ",
  "《象》曰：咸臨，吉无不利，未順命也。",
  "六三，甘臨，无攸利。既憂之，无咎。",
  "【注】甘者，佞邪說媚，不正之名也。履非其位，居剛長之世，而以邪說臨物，宜其无攸利也。若能盡憂其危，改脩其道，剛不害正，故咎不長。",
  " ",
  "《象》曰：甘臨，位不當也。既憂之，咎不長也。",
  "六四，至臨，无咎。",
  "【注】處順應陽，不忌剛長，而乃應之，履得其位，盡其至者也。剛勝則柔危，柔不失正，乃得无咎也。",
  " ",
  "《象》曰：至臨无咎，位當也。",
  "六五，知臨，大君之宜，吉。",
  "【注】處於尊位，履得其中。能納剛以禮，用建其正，不忌剛長，而能任之。委物以能，而不犯焉，則聰明者竭其視聽，知力者盡其謀能，不為而成，不行而至矣！大君之宜，如此而已，故曰「知臨，大君之宜，吉」也。",
  " ",
  "《象》曰：大君之宜，行中之謂也。",
  "上六，敦臨，吉，无咎。",
  "【注】處坤之極，以敦而臨者也。志在助賢，以敦為德，雖在剛長，剛不害厚，故无咎也。",
  " ",
  "《象》曰：敦臨之吉，志在內也。",
  " "
]