[
  " ",
  "　 觀卦 　坤下巽上",
  "觀， 盥而不薦，有孚顒若",
  "【注】王道之可觀者，莫盛乎宗廟。宗廟之可觀者，莫盛於盥也。至薦，簡略不足復觀，故觀盥而不觀薦也。孔子曰：「禘自既灌而往者。吾不欲觀之矣。」盡夫觀盛，則下觀而化矣。故觀至盥，則有孚顒若也。",
  " ",
  "《彖》曰：大觀在上，",
  "【注】下賤而上貴也。",
  " ",
  "順而巽，中正以觀天下。觀，盥而不薦，有孚顒若，下觀而化也。觀天之神道，而四時不忒，聖人以神道設教，而天下服矣。",
  "【注】統說觀之為道，不以刑制使物，而以觀感化物者也。神則无形者也。不見天之使四時，而四時不忒；不見聖人使百姓，而百姓自服也。",
  " ",
  "《象》曰：風行地上，觀，先王以省方觀民設教。",
  "初六，童觀，小人无咎，君子吝。",
  "【注】處於觀時，而最遠朝美。體於陰柔，不能自進，无所鑒見，故曰童觀。趣順而已，无所能為，小人之道也。故曰小人无咎。君子處大觀之時，而為童觀，不亦鄙乎！",
  " ",
  "《象》曰：初六童觀，小人道也。",
  "六二，闚觀，利女貞。",
  "【注】處在於內，寡所鑒見，體於柔弱，從順而已。猶有應焉，不為全蒙，所見者狹，故曰闚觀。居內得位，柔順寡見，故曰利女貞，婦人之道也。處大觀之時，居中得位，不能大觀廣鑒，闚觀而已，誠可醜也。",
  " ",
  "《象》曰：闚觀女貞，亦可醜也。",
  "六三，觀我生，進退。",
  "【注】居下體之極，處二卦之際，近不比尊，遠不童觀，觀風者也。居此時也，可以觀我生，進退也。",
  " ",
  "《象》曰：觀我生進退，未失道也。",
  "【注】處進退之時，以觀進退之幾，未失道也。",
  " ",
  "六四，觀國之光，利用賓于王。",
  "【注】居觀之時，最近至尊，觀國之光者也。居近得位，明習國儀者也，故曰利用賓于王也。",
  " ",
  "《象》曰：觀國之光，尚賓也。",
  "九五，觀我生，君子无咎。",
  "【注】居於尊位，為觀之主，宣弘大化，光於四表，觀之極者也。上之化下，猶風之靡草，故觀民之俗，以察己道。百姓有罪，在余一人，君子風著，己乃无咎。上為化主，將欲自觀，乃觀民也。",
  " ",
  "《象》曰：觀我生，觀民也。",
  "上九，觀其生，君子无咎",
  "【注】觀我生，自觀其道者也；觀其生，為民所觀者也。不在於位，最處上極，高尚其志，為天下所觀者也。處天下所觀之地，可不慎乎？故君子德見，乃得无咎。生，猶動出也。",
  "《象》曰：觀其生，志未平也。",
  "【注】特處異地，為眾所觀，不為平易。和光流通，志未平也。",
  " "
]