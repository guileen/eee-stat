[
  " ",
  "　 習坎卦 　坎下坎上",
  "習坎",
  "【注】坎，險陷之名也。習，謂便習之。",
  " ",
  "有孚，維心亨，",
  "【注】剛正在內，有孚者也。陽不外發而在乎內，心亨者也。",
  " ",
  "行有尚。",
  "【注】內亨外闇，內剛外順，以此行險，行有尚也。",
  " ",
  "《彖》曰：習坎，重險也，",
  "【注】坎以險為用，故特名曰重險。言習坎者，習乎重險也。",
  " ",
  "水流而不盈，行險而不失其信。",
  "【注】險峭之極，故水流而不能盈也。處至險而不失剛中，行險而不失其信者，習坎之謂也。",
  " ",
  "維心亨，乃以剛中也。行有尚，往有功也。",
  "【注】便習於坎，而之坎地，盡坎之宜，故往必有功也。",
  " ",
  "天險不可升也，",
  "【注】不可得升，故得保其威尊。",
  " ",
  "地險山川丘陵也，",
  "【注】有山川丘陵，故物得以保全也。",
  " ",
  "王公設險以守其國，",
  "【注】國之為衛，恃於險也。言自天地以下，莫不須險也。",
  " ",
  "險之時用大矣哉！",
  "【注】非用之常，用有時也。",
  " ",
  "《象》曰：水洊至，習坎；",
  "【注】重險懸絕，故水洊至也。不以坎為隔絕，相仍而至，習乎坎也。",
  " ",
  "君子以常德行，習教事。",
  "【注】至險末夷，教不可廢，故以常德行而習教事也。習於坎，然後乃能不以險難為困，而德行不失常也。故則夫習坎，以常德行而習教事也。",
  " ",
  "初六，習坎，入于坎窞，凶。",
  "【注】習坎者，習為險難之事也。最處坎底，入坎窞者也。處重險而復入坎底，其道凶也。行險而不能自濟，習坎而入坎窞，失道而窮在坎底，上无應援可以自濟，是以凶也。",
  " ",
  "《象》曰：習坎入坎，失道凶也。",
  "九二，坎有險，求小得。",
  "【注】履失其位，故曰坎。上无應援，故曰有險。坎而有險，未能出險之中也。處中而與初三相得，故可以求小得也。初三未足以為援，故曰小得也。",
  " ",
  "《象》曰：求小得，未出中也。",
  "六三，來之坎坎，險且枕，入于坎窞，勿用。",
  "【注】既履非其位，而又處兩坎之間，出則之坎，居則亦坎，故曰來之坎坎也。枕者，枝而不安之謂也。出則无之，處則无安，故曰險且枕也。來之皆坎，无所用之，徒勞而已。",
  " ",
  "《象》曰：來之坎坎，終无功也。",
  "六四，樽酒、簋貳，用缶，納約自牖，終无咎。",
  "【注】處重險而履正，以柔居柔，履得其位，以承於五。五亦得位，剛柔各得其所，不相犯位，皆无餘應以相承比，明信顯著，不存外飾。處坎以斯，雖復一樽之酒，二簋之食，瓦缶之器，納此至約，自進於牖，乃可羞之於王公，薦之於宗廟，故終无咎也。",
  " ",
  "《象》曰：樽酒簋貳，剛柔際也。",
  "【注】剛柔相比而相親焉，際之謂也。",
  " ",
  "九五，坎不盈，祇既平，无咎。",
  "【注】為坎之主，而无應輔可以自佐，未能盈坎者也。坎之不盈，則險不盡矣。祗，辭也。為坎之主，盡平乃无咎，故曰祗既平，无咎也。說既平乃无咎，明九五未免於咎也。",
  " ",
  "《象》曰：坎不盈，中未大也。",
  "上六，係用徽纆，寘于叢棘，三歲不得，凶！",
  "【注】險陗之極，不可升也。嚴法峻整，難可犯也。宜其囚執，寘于思過之地。三歲，險道之夷也，險終乃反，故三歲不得。自脩三歲，乃可以求復，故曰三歲不得，凶也。",
  " ",
  "《象》曰：上六失道，凶三歲也。",
  " "
]