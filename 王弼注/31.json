[
  " ",
  "　 咸卦 　艮下兌上",
  "咸，亨利貞，取女吉。",
  "《彖》曰：咸，感也。 柔上而剛下，二氣感應以相與。",
  "【注】是以亨也。",
  " ",
  "止而說，",
  "【注】故利貞也。",
  " ",
  "男下女，",
  "【注】取女吉也。",
  " ",
  "是以亨利貞，取女吉也。 天地感而萬物化生，",
  "【注】二氣相與，乃化生也。",
  " ",
  "聖人感人心而天下和平。 觀其所感，而天地萬物之情可見矣。",
  "【注】天地萬物之情見於所感也。凡感之為道，不能感非類者也，故引取女以明同類之義也。同類而不相感應，以其各亢所處也。故女雖應男之物，必下之而後取女乃吉也。",
  " ",
  "《象》曰：山上有澤，咸，君子以虛受人。",
  "【注】以虛受人，物乃感應。",
  " ",
  "初六，咸其拇。",
  "【注】處咸之初，為感之始，所感在末，故有志而已。如其本實，未至傷靜。",
  " ",
  "《象》曰：咸其拇，志在外也。",
  "【注】四屬外卦*。",
  "*或作「四屬外也」。",
  " ",
  "六二，咸其腓，凶，居吉。",
  "【注】咸道轉進，離拇升腓。腓體動躁者也，感物以躁，凶之道也。由躁故凶，居則吉矣。處不乘剛，故可以居而獲吉。",
  " ",
  "《象》曰：雖凶居吉，順不害也。",
  "【注】陰而為居，順之道也。不躁而居，順不害也。",
  "  ",
  "九三，咸其股，執其隨，往吝。",
  "【注】股之為物，隨足者也。進不能制動，退不能靜處，所感在股，志在隨人者也。志在隨人，所執亦以賤矣。用斯以往，吝其宜也。",
  " ",
  "《象》曰：咸其股，亦不處也。志在隨人，所執下也。",
  "九四，貞吉，悔亡。憧憧往來，朋從爾思。",
  "【注】處上卦之初，應下卦之始，居體之中，在股之上。二體始相交感，以通其志，心神始感者也。凡物始感而不以之於正，則至於害，故必貞然後乃吉，吉然後乃得亡其悔也。始在於感，未盡感極，不能至於无思以得其黨，故有憧憧往來然後朋從其思也。",
  " ",
  "《象》曰：貞吉悔亡，未感害也。",
  "【注】未感於害，故可正之，得悔亡也。",
  " ",
  "憧憧往來，未光大也。",
  "九五，咸其脢，无悔。",
  "【注】脢者，心之上，口之下。進不能大感，退亦不為无志，其志淺末，故无悔而已。",
  " ",
  "《象》曰：咸其脢，志末也。",
  "上六，咸其輔頰舌。",
  "【注】咸道轉末，故在口舌言語而已。",
  " ",
  "《象》曰：咸其輔頰舌，滕口說也。",
  "【注】輔頰舌者，所以為語之具也。咸其輔頰舌，則滕口說也。憧憧往來，猶未光大，況在滕口，薄可知也。",
  " "
]