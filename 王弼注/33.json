[
  " ",
  "　 遯　艮下乾上",
  "遯，亨，小利貞。",
  "《彖》曰：遯亨，遯而亨也。",
  "【注】遯之為義，遯乃通也。",
  " ",
  "剛當位而應，與時行也。",
  "【注】謂五也。剛當位而應，非否亢也。遯不否亢，能與時行也。",
  " ",
  "小利貞，浸而長也。",
  "【注】陰道欲浸而長，正道亦未全滅，故小利貞也。",
  " ",
  "遯之時義大矣哉！",
  "《象》曰：天下有山，遯。",
  "【注】天下有山，陰長之象。",
  " ",
  "君子以遠小人，不惡而嚴。",
  "初六，遯尾，厲，勿用有攸往。",
  "【注】遯之為義，辟內而之外者也。尾之為物，最在體後者也。處遯之時，不往可災，而為遯尾，禍所及也。危至而後求行，難可免乎厲，則勿用有攸往也。",
  " ",
  "《象》曰：遯尾之厲，不往何災也。",
  "六二，執之用黃牛之革，莫之勝說。",
  "【注】居內處中，為遯之主。物皆遯己，何以固之？若能執乎理中厚順之道以固之也，則莫之勝解。",
  " ",
  "《象》曰：執用黃牛，固志也。",
  "九三，係遯，有疾厲，畜臣妾吉。",
  "【注】在內近二，以陽附陰，宜遯而繫，故曰繫遯。遯之為義，宜遠小人，以陽附陰，繫於所在，不能遠害，亦已憊矣，宜其屈辱而危厲也。繫於所在，畜臣妾可也。施於大事，凶之道也。",
  " ",
  "《象》曰：係遯之厲，有疾憊也。畜臣妾吉，不可大事也。",
  "九四，好遯，君子吉，小人否。",
  "【注】處於外而有應於內，君子好遯，故能舍之。小人繫戀，是以否也。",
  " ",
  "《象》曰：君子好遯，小人否也。",
  "【注】音臧否之否。",
  " ",
  "九五，嘉遯，貞吉。",
  "【注】遯而得正，反制於內。小人應命，率正其志，不惡而嚴，得正之吉，遯之嘉也。",
  " ",
  "《象》曰：嘉遯貞吉，以正志也。",
  "上九，肥遯，无不利。",
  "【注】最處外極，无應於內，超然絕志，心无疑顧。憂患不能累，矰繳不能及，是以肥遯，无不利也。",
  " ",
  "《象》曰：肥遯无不利，无所疑也。",
  " "
]