[
  " ",
  "　 大壯 　乾下震上",
  "大壯，利貞。",
  "《彖》曰：大壯，大者壯也。",
  "【注】大者，謂陽爻。小道將滅，大者獲正，故利貞也。",
  " ",
  "剛以動故壯，大壯利貞， 大者正也，正大而天地之情可見矣。",
  "【注】天地之情，正大而已矣。弘正極大，則天地之情可見矣。",
  " ",
  "《象》曰：雷在天上，大壯。",
  "【注】剛以動也。",
  " ",
  "君子以非禮弗履。",
  "【注】壯而違禮則凶，凶則失壯也，故君子以大壯而順禮也。",
  " ",
  "初九，壯于趾，征凶，有孚。",
  "【注】夫得大壯也，必能自然成也，未有陵犯於物而得終其壯者。在下而壯，故曰壯于趾也。居下而用剛壯，以斯而進，窮凶可必也，故曰征凶，有孚。",
  " ",
  "《象》曰：壯于趾，其孚窮也。",
  "【注】言其信窮。",
  " ",
  "九二，貞吉。",
  "【注】居得中位，以陽居陰，履謙不亢，是以貞吉。",
  " ",
  "《象》曰：九二貞吉，以中也。",
  "九三，小人用壯，君子用罔，貞厲。羝羊觸藩，羸其角。",
  "【注】處健之極，以陽處陽，用其壯者也。故小人用之以為壯，君子用之以為羅己者也。貞厲以壯，雖復羝羊，以之觸藩，能无羸乎？",
  " ",
  "《象》曰：小人用壯，君子罔也。",
  "九四，貞吉，悔亡。藩決不羸。壯于大輿之輹。",
  "【注】下剛而進，將有憂虞，而以陽處陰，行不違謙，不失其壯，故得貞吉而悔亡也。己得其壯，而上陰不罔己路，故藩決不羸也。壯于大輿之輹，无有能說其輹者，可以往也。",
  " ",
  "《象》曰：藩決不羸，尚往也。",
  "六五，喪羊于易，无悔。",
  "【注】居於大壯，以陽處陽，猶不免咎，而況以陰處陽，以柔乘剛者乎？羊，壯也。必喪其羊，失其所居也。能喪壯于易，不于險難，故得无悔。二履貞吉，能幹其任，而己委焉，則得无悔。委之則難不至，居之則敵寇來，故曰喪羊于易。",
  " ",
  "《象》曰：喪羊于易，位不當也。",
  "上六，羝羊觸藩，不能退，不能遂，无攸利。艱則吉。",
  "【注】有應於三，故不能退。懼於剛長，故不能遂。持疑猶豫，志无所定，以斯決事，未見所利。雖處剛長，剛不害正。苟定其分，固志在三，以斯自處，則憂患消亡，故曰艱則吉也。",
  " ",
  "《象》曰：不能退，不能遂，不詳也。艱則吉，咎不長也。",
  " "
]