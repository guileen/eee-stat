[
  " ",
  "　 明夷 　離下坤上",
  "明夷，利艱貞。",
  "《彖》曰：明入地中，明夷。 內文明而外柔順，以蒙大難，文王以之。 利艱貞，晦其明也。內難而能正其志，箕子以之。",
  "《象》曰：明入地中，明夷。君子以蒞眾，",
  "【注】蒞眾顯明，蔽偽百姓者也。故以蒙養正，以明夷蒞眾。",
  " ",
  "用晦而明。",
  "【注】藏明於內，乃得明也；顯明於外，巧所辟也。",
  " ",
  "初九，明夷于飛，垂其翼。君子于行，三日不食。有攸往，主人有言。",
  "【注】明夷之主，在於上六，上六為至闇者也。初處卦之始，最遠於難也。遠難過甚，明夷遠遯，絕跡匿形，不由軌路，故曰明夷于飛。懷懼而行，行不敢顯，故曰垂其翼也。尚義而行，故曰君子于行也。志急於行，饑不遑食，故曰三日不食也。殊類過甚，以斯適人，人必疑之，故曰「有攸往，主人有言」。",
  " ",
  " 《象》曰：君子于行，義不食也。",
  "六二，明夷，夷于左股。用拯馬壯，吉。",
  "【注】夷于左股，示行不能壯也。以柔居中，用夷其明，進不殊類，退不近難，不見疑憚，順以則也，故可用拯馬而壯，吉也。不垂其翼，然後乃免也。",
  " ",
  "《象》曰：六二之吉，順以則也。",
  "【注】順之以則，故不見疑。",
  " ",
  "九三，明夷于南狩，得其大首，不可疾貞。",
  "【注】處下體之上，居文明之極，上為至晦，入地之物也。故夷其明以獲南狩，得大首也。南狩者，發其明也。既誅其主，將正其民。民之迷也，其日固已久矣，化宜以漸，不可速正，故曰不可疾貞。",
  " ",
  "《象》曰：南狩之志，乃得大也。",
  "【注】去闇主也。",
  " ",
  "六四，入于左腹，獲明夷之心，于出門庭。",
  "【注】左者，取其順也。入于左腹，得其心意，故雖近不危。隨時辟難，門庭而已，能不逆忤也。",
  " ",
  "《象》曰：入于左腹，獲心意也。",
  "六五，箕子之明夷，利貞。",
  "【注】最近於晦，與難為比，險莫如茲。而在斯中，猶闇不能沒，明不可息，正不憂危，故利貞也。",
  " ",
  "《象》曰：箕子之貞，明不可息也。",
  "上六，不明晦，初登于天，後入于地。",
  "【注】處明夷之極，是至晦者也。本其初也，在乎光照，轉至於晦，遂入于地。",
  " ",
  "《象》曰：初登于天，照四國也。後入于地，失則也。",
  " "
]