[
  " ",
  "　 蹇 　艮下坎上",
  "蹇，利西南，不利東北。",
  "【注】西南，地也。東北，山也。以難之平則難解，以難之山則道窮。",
  " ",
  "利見大人。",
  "【注】往則濟也。",
  " ",
  "貞吉。",
  "【注】爻皆當位，各履其正，居難履正，正邦之道也。正道未否，難由正濟，故貞吉也。遇難失正，吉可得乎？",
  " ",
  "《彖》曰：蹇，難也，險在前也。見險而能止，知矣哉！ 蹇利西南，往得中也。",
  "不利東北，其道窮也。 利見大人，往有功也。 當位貞吉，以正邦也。蹇之時用大矣哉！",
  "【注】蹇難之時，非小人之所能用也。",
  " ",
  "《象》曰：山上有水， 蹇；",
  "【注】山上有水，蹇難之象。",
  " ",
  "君子以身脩德。",
  "【注】除難莫若反身脩德。",
  " ",
  "初六，往蹇來譽。",
  "【注】處難之始，居止之初，獨見前識，覩險而止，以待其時，知矣哉！故往則遇蹇，來則得譽。",
  " ",
  "《象》曰：往蹇來譽，宜待也。",
  "六二，王臣蹇蹇，匪躬之故。",
  "【注】處難之時，履當其位，居不失中，以應於五。不以五在難中，私身遠害，執心不回，志匡王室者也，故曰王臣蹇蹇，非躬之故。履中行義，以存其上，處蹇以此，未見其尤也。",
  " ",
  "《象》曰：王臣蹇蹇，終无尤也。",
  "九三，往蹇來反。",
  "【注】進則入險，來則得位，故曰往蹇來反。為下卦之主，是內之所恃也。",
  " ",
  "《象》曰：往蹇來反，內喜之也。",
  "六四，往蹇來連。",
  "【注】往則无應，來則乘剛，往來皆難，故曰往蹇來連。得位履正，當其本實，雖遇於難，非妄所招也。",
  " ",
  "《象》曰：往蹇來連，當位實也。",
  "九五，大蹇朋來。",
  "【注】處難之時，獨在險中，難之大者也，故曰大蹇。然居不失正，履不失中，執德之長，不改其節。如此則同志者集而至矣，故曰朋來也。",
  " ",
  "《象》曰：大蹇朋來，以中節也。",
  "上六，往蹇來碩，吉。利見大人。",
  "【注】往則長難，來則難終，難終則眾難皆濟，志大得矣，故曰往蹇來碩吉。險夷難解，大道可興，故曰利見大人也。",
  " ",
  "《象》曰：往蹇來碩，志在內也。利見大人，以從貴也。",
  "【注】有應在內，往則失之，來則志獲，志在內也。",
  " "
]