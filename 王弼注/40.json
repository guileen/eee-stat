[
  " ",
  "　 解 　坎下震上",
  " 解，利西南。",
  "【注】西南，眾也。解難濟險，利施於眾也。亦不困于東北，故不言不利東北也。",
  " ",
  "无所往，其來復吉。有攸往，夙吉。",
  "【注】未有善於解難而迷於處安也。解之為義，解難而濟厄者也。无難可往，以解來復，則不失中。有難而往，則以速為吉者。无難則能復其中，有難則能濟其厄也。",
  " ",
  "《彖》曰：解，險以動，動而免乎險，解。",
  "【注】動乎險外，故謂之免。免險則解，故謂之解。",
  " ",
  "解，利西南，往得眾也。其來復吉，乃得中也。有攸往夙吉，往有功也。天地解而雷雨作，雷雨作而百果草木皆甲坼，",
  "【注】天地否結，則雷雨不作。交通感散，雷雨乃作也。雷雨之作，則險厄者亨，否結者散，故百果草木皆甲坼也。",
  " ",
  "解之時大矣哉！",
  "【注】无所而不釋也。難解之時，非治難時，故不言用。體盡於解之名，无有幽隱，故不曰義。",
  " ",
  "《象》曰：雷雨作，解，君子以赦過宥罪。",
  "初六，无咎。",
  "【注】解者，解也。屯難盤結，於是乎解也。處蹇難始解之初，在剛柔始散之際，將赦罪厄，以夷其險。處此之時，不煩於位而无咎也。",
  " ",
  "《象》曰：剛柔之際，義无咎也。",
  "【注】或有過咎，非其理也。義，猶理也。",
  " ",
  "九二，田獲三狐，得黃矢，貞吉。",
  "【注】狐者，隱伏之物也。剛中而應，為五所任，處於險中，知險之情，以斯解物，能獲隱伏也，故曰田獲三狐也。黃，理中之稱也。矢，直也。田而獲三狐，得乎理中之道，不失枉直之實，能全其正者也，故曰「田獲三狐，得 黃矢，貞吉」也。",
  " ",
  "《象》曰：九二貞吉，得中道也。",
  "六三，負且乘，致寇至，貞吝。",
  "【注】處非其位，履非其正，以附於四，用夫柔邪以自媚者也。乘二負四，以容其身。寇之來也，自己所致，雖幸而免，正之所賤也。",
  " ",
  "《象》曰：負且乘，亦可醜也，自我致戎，又誰咎也。",
  "九四，解而拇，朋至斯孚。",
  "【注】失位不正，而比於三，故三得附之為其拇也。三為之拇，則失初之應，故解其拇，然後朋至而信矣。",
  " ",
  "《象》曰：解而拇，未當位也。",
  "六五，君子維有解，吉。有孚于小人。",
  "【注】居尊履中，而應乎剛，可以有解而獲吉矣。以君子之道解難釋險，小人雖闇，猶知服之而无怨矣，故曰有孚于小人也。",
  " ",
  "《象》曰：君子有解，小人退也。",
  "上六，公用射隼于高墉之上，獲之，无不利。",
  "【注】初為四應，二為五應，三不應上，失位負乘。處下體之上，故曰高墉。墉非隼之所處，高非三之所履，上六居動之上，為解之極，將解荒悖而除穢亂者也，故用射之。極而後動，成而後舉，故必獲之而无不利也。",
  " ",
  "《象》曰：公用射隼，以解悖也。"
]