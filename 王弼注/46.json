[
  " ",
  "　 升卦 　巽下坤上",
  "升，元亨。用見大人，勿恤。",
  "【注】巽順可以升，陽爻不當尊位，无嚴剛之正，則未免於憂；故用見大人，乃勿恤也。",
  " ",
  "南征吉。",
  "【注】以柔之南，則麗乎大明也。",
  " ",
  "《彖》曰：柔以時升，",
  "【注】柔以其時，乃得升也。",
  " ",
  "巽而順，剛中而應，是以大亨。",
  "【注】純柔則不能自升，剛亢則物不從。既以時升，又巽而順，剛中而應，以此而升，故得大亨。",
  " ",
  "用見大人，勿恤；有慶也。南征吉，志行也。",
  "【注】巽順以升，至于大明，志行之謂也。",
  " ",
  "《象》曰：地中生木，升；君子以順德，積小以高大。",
  "初六，允升，大吉。",
  "【注】允，當也。巽卦三爻皆升者也。雖无其應，處升之初，與九二九三合志俱升。當升之時，升必大得，是以大吉也。",
  " ",
  "《象》曰：允升大吉，上合志也。",
  "九二，孚，乃利用禴，无咎。",
  "【注】與五為應，往必見任。體夫剛德，進不求寵，閑邪存誠，志在大業，故乃利用納約于神明矣。",
  " ",
  "《象》曰：九二之孚，有喜也。",
  "九三，升虛邑。",
  "【注】履得其位，以陽升陰，以斯而舉，莫之違距，故若升虛邑也。",
  " ",
  "《象》曰：升虛邑，无所疑也。",
  "【注】往必得也。",
  " ",
  "六四，王用亨于岐山。吉，无咎。",
  "【注】處升之際，下升而進，可納而不可距也。距下之進，攘來自專，則殃咎至焉。若能不距而納，順物之情，以通庶志，則得吉而无咎矣。岐山之會，順事之情，无不納也。",
  " ",
  "《象》曰：王用亨于岐山，順事也。",
  "六五，貞吉，升階。",
  "【注】升得尊位，體柔而應，納而不距，任而不專，故得貞吉，升階而尊也。",
  " ",
  "《象》曰：貞吉升階，大得志也。",
  "上六，冥升，利于不息之貞。",
  "【注】處升之極，進而不息者也。進而不息，故雖冥猶升也。故施於不息之正則可，用於為物之主則喪矣。終於不息，消之道也。",
  " ",
  "《象》曰：冥升在上，消不富也。",
  " "
]