[
  " ",
  "　 艮卦 　艮下艮上",
  "艮其背，",
  "【注】目无患也。",
  " ",
  "不獲其身；",
  "【注】所止在後，故不得其身也。",
  " ",
  "行其庭，不見其人。",
  "【注】相背故也。",
  " ",
  "无咎。",
  "【注】凡物對面而不相通，否之道也。艮者，止而不相交通之卦也。各止而不相與，何得无咎？唯不相見乃可也。施止於背，不隔物欲，得其所止也。背者，无見之物也。无見則自然靜止，靜止而无見，則不獲其身矣。相背者，雖近而不相見，故行其庭，不見其人也。夫施止不於无見，令物自然而止，而強止之，則姦邪並興。近而不相得，則凶。其得无咎，艮其背不獲其身，行其庭不見其人故也。",
  " ",
  "彖曰：艮，止也。時止則止，時行則行，動靜不失其時，其道光明。",
  "【注】止道不可常用，必施於不可以行；適於其時，道乃光明也。",
  " ",
  "艮其止，止其所也。",
  "【注】易背曰止，以明背即止也。施止不可於面，施背乃可也。施止於止，不施止於行，得其所矣，故曰艮其止，止其所也。",
  " ",
  "上下敵應，不相與也。是以不獲其身，行其庭不見其人，无咎也。",
  "象曰：兼山，艮；君子以思不出其位。",
  "【注】各止其所，不侵官也。",
  " ",
  "初六，艮其趾，无咎；利永貞。",
  "【注】處止之初，行无所之，故止其趾乃得无咎。至靜而定，故利永貞。",
  "象曰：艮其趾，未失正也。",
  " ",
  "六二，艮其腓，不拯其隨，其心不快。",
  "【注】隨，謂趾也。止其腓，故其趾不拯也。腓體躁而處止，而不得拯其隨，又不能退聽安靜，故其心不快也。",
  "象曰：不拯其隨，未退聽也。",
  " ",
  "九三，艮其限，列其夤，厲薰心。",
  "【注】限，身之中也。三當兩象之中，故曰艮其限。夤，當中脊之肉也。止加其身，中體而分，故列其夤而憂危薰心也。艮之為義，各止於其所，上下不相與，至中則列矣。列加其夤，危莫甚焉，危亡之憂，乃薰灼其心也。施止體中，其體分焉，體分兩主，大器喪矣。",
  "象曰：艮其限，危薰心也。",
  " ",
  "六四，艮其身，无咎。",
  "【注】中上稱身，履得其位，止求諸身，得其所處，故不陷於咎也。",
  "象曰：艮其身，止諸躬也。",
  "【注】自止其躬，不分全體。",
  " ",
  "六五，艮其輔，言有序，悔亡。",
  "【注】施止於輔，以處於中，故口无擇言，能亡其悔也。",
  "象曰：艮其輔，以中正也。",
  "【注】能用中正，故言有序也。",
  " ",
  "上九，敦艮，吉。",
  "【注】居止之極，極止者也。敦重在上，不陷非妄，宜其吉也。",
  "象曰：敦艮之吉，以厚終也。",
  "  "
]