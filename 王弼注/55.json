[
  " ",
  "　豐　離下震上",
  "豐，亨。王假之，",
  "【注】大而亨者，王之所至。 ",
  "勿憂，宜日中。",
  "【注】豐之為義，闡弘微細，通夫隱滯者也。為天下之主，而令微隱者不亨，憂未已也，故至豐亨，乃得勿憂也。用夫豐亨不憂之德，宜處天中，以徧照者也，故曰宜日中也。",
  "  ",
  "《彖》曰：豐，大也。",
  "【注】音闡大之大也。 ",
  "明以動故豐。王假之，尚大也。",
  "【注】大者王之所尚，故至之也。 ",
  "勿憂，宜日中，宜照天下也。",
  "【注】以勿憂之德，故宜照天下也。 ",
  "日中則昃，月盈則食，天地盈虛，與時消息，而況於人乎？況於鬼神乎？",
  "【注】豐之為用，困於昃食者也。施於未足則尚豐，施於已盈則方溢，不可以為常，故具陳消息之道者也。",
  " ",
  "《象》曰：雷電皆至，豐，君子以折獄致刑。",
  "【注】文明以動，不失情理也。",
  " ",
  "初九，遇其配主，雖旬无咎，往有尚。",
  "【注】處豐之初，其配在四，以陽適陽，以明之動，能相光大者也。旬，均也。雖均无咎，往有尚也。初四俱陽爻，故曰均也。 ",
  "《象》曰：雖旬无咎，過旬災也。",
  "【注】過均則爭，交斯叛也。",
  " ",
  "六二，豐其蔀，日中見斗。往得疑疾，有孚發若，吉。",
  "【注】蔀，覆曖，鄣光明之物也。處明動之時，不能自豐以光大之德，既處乎內。而又以陰居陰，所豐在蔀，幽而無覩者也，故曰豐其蔀，日中見斗也。日中者，明之盛也。斗見者，暗之極也。處盛明而豐其蔀，故曰日中見斗。不能自發，故往得疑疾。然履中當位，處暗不邪，有孚者也。若，辭也。有孚可以發其志，不困於暗，故獲吉也。 ",
  "《象》曰：有孚發若，信以發志也。",
  " ",
  "九三，豐其沛，日中見沬。折其右肱，无咎。",
  "【注】沛，幡幔，所以禦盛光也。沬，微昧之明也。應在上六，志在乎陰，雖愈乎以陰處陰，亦未足以免於闇也。所豐在沛，日中見沬之謂也。施明則見沬而已，施用則折其右肱，故可以自守而已，未足用也。",
  " 《象》曰：豐其沛，不可大事也。",
  "【注】明不足也。",
  "折其右肱，終不可用也。",
  "【注】雖有左在，不足用也。",
  " ",
  "九四，豐其蔀．日中見斗，遇其夷主，吉。",
  "【注】以陽居陰，豐其蔀也。得初以發，夷主吉也。",
  "《象》曰：豐其蔀，位不當也。日中見斗，幽不明也。遇其夷主，吉行也。",
  " ",
  "六五，來章有慶譽，吉。",
  "【注】以陰之質，來適尊陽之位，能自光大，章顯其德，獲慶譽也。",
  "《象》曰：六五之吉，有慶也。",
  " ",
  "上六，豐其屋，蔀其家，闚其戶，闃其无人。三歲不覿。凶。",
  "【注】屋，藏蔭之物。以陰處極，而最在外，不履於位，深自幽隱，絕跡深藏者也。既豐其屋，又蔀其家，屋厚家履，闇之甚也。雖闚其戶，闃其无人，棄其所處而自深藏也。處於明動尚大之時，而深自幽隱以高其行，大道既濟而猶不見，隱不為賢，更為反道，凶其宜也。三年，豐道之成，治道未濟，隱猶可也；既濟而隱，是以治為亂也。",
  "《象》曰：豐其屋，天際翔也。",
  "【注】翳光最甚者也。",
  " ",
  "闚其戶，闃其无人，自藏也。",
  "【注】可以出而不出，自藏之謂也。非有為而藏，不出戶庭，失時致凶，況自藏乎？凶其宜也。",
  " "
]