[
  " ",
  "　 旅卦 　艮下離上",
  "旅，小亨。旅貞吉。",
  "【注】不足全夫貞吉之道，唯足以為旅之貞吉，故特重曰旅貞吉也。",
  "《彖》曰：旅，小亨，柔得中乎外而順乎剛，止而麗乎明，是以小亨，旅貞吉也。",
  "【注】夫物失其主則散，柔乘於剛則乖，既乖且散，物皆羈旅，何由得小亨而貞吉乎？夫陽為物長，而陰皆順陽，唯六五乘剛而復得中乎外，以承於上。陰各順陽，不為乖逆，止而麗明，動不履妄，雖不及剛得尊位，恢弘大通，是以小亨。令附旅者不失其正，得其所安也。",
  "旅之時義大矣哉！",
  "【注】旅者大散，物皆失其所居之時也。咸失其居，物願所附，豈非知者有為之時？",
  "《象》曰：山上有火，旅，君子以明慎用刑而不留獄。",
  "【注】止以明之，刑戮詳也。",
  " ",
  "初六，旅瑣瑣，斯其所取災。",
  "【注】最處下極，寄旅不得所安，而為斯賤之役，所取致災，志窮且困。",
  "《象》曰：旅瑣瑣，志窮災也。",
  " ",
  "六二，旅即次，懷其資，得童僕貞。",
  "【注】次者，可以安行旅之地也。懷，來也。得位居中，體柔奉上，以此寄旅，必獲次舍。懷來資貨，得童僕之所正也。旅不可以處盛，故其美盡於童僕之正也，過斯以往，則見害矣。童僕之正，義足而已。",
  "《象》曰：得童僕貞，終无尤也。",
  " ",
  "九三，旅焚其次，喪其童僕貞，厲。",
  "【注】居下體之上，與二相得。以寄旅之身，而為施下之道，與萌侵權，主之所疑也，故次焚僕喪而身危也。",
  "《象》曰：旅焚其次，亦以傷矣。以旅與下，其義喪也。",
  " ",
  "九四，旅于處，得其資斧，我心不快。",
  "【注】斧所以斫除荊棘，以安其舍者也。雖處上體之下，不先於物，然而不得其位，不獲平坦之地，客于所處，不得其次，而得其資斧之地，故其心不快也。",
  "《象》曰：旅于處，未得位也。得其資斧，心未快也。",
  " ",
  "六五，射雉，一矢亡，終以譽命。",
  "【注】射雉以一矢，而復亡之，明雖有雉，終不可得矣。寄旅而進，雖處于文明之中，居于貴位，此位終不可有也。以其能知禍福之萌，不安其處以乘其下，而上承於上，故終以譽而見命也。",
  "《象》曰：終以譽命，上逮也。",
  " ",
  "上九，鳥梵其巢，旅人先笑後號咷。喪牛于易，凶。",
  "【注】居高危而以為宅，巢之謂也。客旅得上位，故先笑也。以旅而處于上極，眾之所嫉也，以不親之身而當嫉害之地，必凶之道也，故曰後號咷。牛者，稼穡之資。以旅處上，眾所同嫉，故喪牛于易。不在於難，物莫之與，危而不扶，喪牛于易，終莫之聞。莫之聞，則傷之者至矣。",
  "《象》曰：以旅在上，其義焚也。喪牛于易，終莫之聞也。",
  " "
]