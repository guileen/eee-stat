[
  " ",
  "　 師卦 　坎下坤上",
  "師，貞，丈人吉，无咎。",
  "【注】丈人，嚴莊之稱也。為師之正，丈人乃吉也。興役動眾，无功，罪也。故吉乃无咎也。",
  " ",
  "《彖》曰：師，眾也，貞，正也，能以眾正，可以王矣。剛中而應，行險而順，以此毒天下，而民從之，吉又何咎矣！",
  "【注】毒，猶役也。",
  " ",
  "《象》曰：地中有水，師。君子以容民畜眾。",
  "初六，師出以律，否臧凶。",
  "【注】為師之始，齊師者也。齊眾以律，失律則散，故師出以律。律不可失，失律而臧，何異於否？失令有功，法所不赦，故師出不以律，否臧皆凶。",
  " ",
  "《象》曰：師出以律，失律凶也。",
  "九二，在師中，吉，无咎，王三錫命。",
  "【注】以剛居中，而應於五，在師而得其中者也。承上之寵，為師之主，任大役重，无功則凶，故吉乃无咎也。行師得吉，莫善懷邦，邦懷眾服，錫莫重焉，故乃得成命。",
  " ",
  "《象》曰：在師中吉，承天寵也。王三錫命，懷萬邦也。",
  "六三，師或輿尸，凶。",
  "【注】以陰處陽，以柔乘剛，進則无應，退无所守，以此用師，宜獲輿尸之凶。",
  " ",
  "《象》曰：師或輿尸，大无功也。",
  "六四，師左次，无咎。",
  "【注】得位而无應。无應不可以行，得位則可以處，故左次之而无咎也。行師之法，欲右背高，故左次之。",
  "《象》曰：左次无咎，未失常也。",
  "【注】雖不能有獲，足以不失其常也。",
  " ",
  "六五，用有禽，利執言，无咎。長子帥師，弟子輿尸，貞凶。",
  "【注】處師之時，柔得尊位，陰不先唱，柔不犯物，犯而後應，往必得直，故田有禽也。物先犯己，故可以執言而无咎也。柔非軍帥，陰非剛武，故不躬行，必以授也。授不得正*，則眾不從，故長子帥師可也。弟子之凶，故其宜也。",
  "*正或作主。",
  " ",
  "《象》曰：長子帥師，以中行也。弟子輿尸，使不當也。",
  "上六，大君有命，開國承家，小人勿用。",
  "【注】處師之極，師之終也。大君之命，不失功也。開國承家，以寧邦也 。小人勿用，非其道也。",
  " ",
  "《象》曰：大君有命，以正功也；小人勿用，必亂邦也。",
  " "
]